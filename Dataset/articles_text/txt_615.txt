एक वायरल हो रहे मेसेज में दावा किया जा रहा है कि कि प्रधानमंत्री नरेंद्र मोदी के सगे और चचेरे भाईयों ने प्रधानमंत्री के पद का फ़ायदा उठाते हुए खासी कमाई की है. ये मेसेज ट्विटर और फे़सबुक के साथ ही व्हाट्सऐप पर भी वायरल है.

ट्विटर यूज़र राधा चरण दास ने ट्वीट-थ्रेड के ज़रिये ये दावा शेयर किया और 3,500 रीट्वीट्स के बाद हटा लिया. (आर्काइव लिंक)

कांग्रेस के नेशनल मीडिया कोऑर्डिनेटर, विनय कुमार दोकनिया ये मेसेज शेयर करने वालों में शामिल थे. मेसेज में लिखा था, “…मोदी परिवार के बारे में दिलचस्प, लेकिन अनसुनी बातें.” बाद में ये ट्वीट भी डिलीट कर लिया गया पर आप इस ट्वीट को इस आर्काइव लिंक पर देख सकते हैं.

वायरल मेसेज में मोदी के परिवार के बारे में दावे किये जा रहे हैं. उदाहारण के लिए, इसमें कहा गया है कि सोमभाई मोदी (75) अब गुजरात में ‘रिक्रूटमेंट बोर्ड के अध्यक्ष’ हैं वहीं उनके छोटे भाई पंकज मोदी (58) ‘रिक्रूटमेंट बोर्ड के उपाध्यक्ष’ हैं. इसमें आगे कहा गया है कि प्रह्लाद मोदी (64) अहमदाबाद और वडोदरा में कार शोरूम्स के मालिक हैं. प्रधानमंत्री के चचेरे भाई और चाचा के पास धन के बारे में भी दावा किया गया है. पूरा मेसेज रिपोर्ट के अंत में पढ़ा जा सकता है.

शुरुआती रिसर्च में हमें पता चला कि इंडिया टुडे मैगज़ीन ने 2016 में पीएम मोदी के अपने परिवार के बारे में एक फ़ीचर स्टोरी पब्लिश की थी. इसे इंडिया टुडे के तत्कालीन उप-संपादक उदय माहुरकर ने लिखा था, वे कुछ समय पहले ही भारत सरकार के सूचना आयुक्त के तौर पर नियुक्त किये गये थे. उदय माहुरकर ने प्रधानमंत्री के परिवार की विनम्र पृष्ठभूमि के बारे में लिखा था जो मोदी के सत्ता में आने के बाद भी बरकरार रही. आर्टिकल में विस्तार से बताया गया है कि कैसे नरेंद्र मोदी ने अपने निजी जीवन और राजनीतिक जीवन को अलग रखा. आर्टिकल में छपी तस्वीरें अहमदाबाद में रहने वाले इंडिया टुडे के पूर्व मुख्य फ़ोटोग्राफ़र शैलेश रावल ने खींची थी.

ऑल्ट न्यूज़ ने दोनों लोगों से बात की. उदय माहुरकर अपने आर्टिकल पर टिके रहे वहीं शैलेश रावल ने कहा, “मैं उन्हें (नरेंद्र मोदी के परिवार से जुड़े लोगों को) एक फ़ोटोजर्नलिस्ट की हैसियत से ही जनता था. मैं नहीं जानता कि वो अब क्या कर रहे हैं. हालांकि, उनके परिवार से जो मेरी बातचीत हुई थी, उस आधार पर ये दावे ग़लत लग रहे हैं.” उदय माहुरकर ने 18 दिसम्बर को चरण दास के ट्वीट के जवाब में कोट-ट्वीट करते हुए कहा कि ये दावा ग़लत है.

I maintain dignity of my Constitutional post but I retain right to defend my stories of the past if challenged. @radhacharandas your tweet about PM @narendramodi ‘s relatives amassing millions is totally false. I stand by my 2016 @IndiaToday story belowhttps://t.co/zdCFxaUPXj https://t.co/xz27ZH62IP

— Uday Mahurkar (@UdayMahurkar) December 18, 2020