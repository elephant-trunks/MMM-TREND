बिहार के कई ज़िले बाढ़ से ग्रस्त हैं और राज्य की करीब 10 लाख आबादी पर बाढ़ ने असर डाला है. इन सब के बीच सोशल मीडिया पर एक वीडियो चल रहा है जिसे बिहार के नालंदा मेडिकल कॉलेज ऐंड हॉस्पिटल (NMCH) का बताया जा रहा है. ट्विटर यूज़र @i_theindian ने इस वीडियो को ट्वीट करते हुए लिखा है, “पटना के स्मार्ट-शहर में एक विश्व स्तरीय सुपरस्पेशलिटी अस्पताल. बिहार के लोगों को JDU-BJP के तरफ से मिला ये तोहफ़ा.#बिहार_में_बहार_है”

World-class superspeciality hospital in smart-city of Patna: JDU-BJP’s gift to the people of Bihar.#बिहार_में_बहार_हैpic.twitter.com/rHzW1cAGzc — Rofl Republic (@i_theindian) July 27, 2020

[अंग्रेजी टेक्स्ट: World-class superspeciality hospital in smart-city of Patna: JDU-BJP’s gift to the people of Bihar. #बिहार_में_बहार_है]

बिहार की बात नाम के एक फ़ेसबुक पेज ने वीडियो शेयर करते हुए इसे NMCH का बताया है. बिहार के पूर्व हेल्थ मिनिस्टर तेज प्रताप यादव ने भी एक ट्वीट रीट्वीट किया है, जिसमें लिखा है, “पटना के स्मार्ट-शहर में एक विश्व स्तरीय सुपरस्पेशलिटी अस्पताल है NMCH, बिहार के लोगों को चुनाव से पहले मिला ये तोहफ़ा.”

फ़ैक्ट-चेक

ये ध्यान देने वाली बात है कि वीडियो में पीछे से एक व्यक्ति की आवाज आती है, “NMCH का हाल देखिये.” यहां NMCH का मतलब नालंदा मेडिकल कॉलेज एंड हॉस्पिटल है.

ऑल्ट न्यूज़ ने की-वर्ड सर्च किया और पता चला कि सितंबर, 2019 में द गार्डियन की एक रिपोर्ट में इस वीडियो का कुछ हिस्सा है. इस रिपोर्ट के अनुसार, “सोशल मीडिया पर शेयर हो रहे वीडियोज़ बिहार की राजधानी पटना के बड़े अस्पतालों में से एक के हैं. ये अस्पताल बाढ़ से जलमग्न है. मरीज़ों को गंदे पानी से भरे वॉर्ड में बिस्तर पर पड़े हुए देखा जा सकता है. पूर्वी भारत में बाढ़ के कारण 100 से अधिक लोगों की मौत हो गयी है. मॉनसून में देरी से कई क्षेत्र बाढ़ की चपेट में हैं.”

टाइम्स ऑफ इंडिया की 28 सितम्बर, 2019 की एक रिपोर्ट में भी उस अस्पताल के वॉर्ड की तस्वीर है जिसका वीडियो अभी वायरल हो रहा है. इस रिपोर्ट में बताया गया है कि NMCH के इंटेन्सिव केयर यूनिट में घुटने तक पानी भर गया.

2019 में बिहार में बाढ़ के कारण 100 से ज़्यादा लोगों की मौत हो गयी थी. साल 2020 में हाल ही में आई बाढ़ की वजह से मरने वालों की संख्या 10 हो चुकी है और हालात खराब होते जा रहे हैं. लेकिन ये वीडियो NMCH की हाल की स्थिति नहीं दिखाती है. इसे पिछले साल आयी बाढ़ के दौरान लिया गया था.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.