30 नवम्बर को सोशल मीडिया पर एक ख़त सामने आया जिसके बारे में बताया गया कि ऐक्टिविस्ट शेहला राशिद के पिता अब्दुल राशिद शोरा ने जम्मू-कश्मीर के DGP दिलबाग सिंह को लिखी है. इस ख़त में उन्होंने अपनी बेटी पर ये आरोप लगाया कि उसने जम्मू-कश्मीर पीपल्स मूवमेंट में शामिल होने के लिए कश्मीरी बिज़नेसमैन ज़हूर अहमद शाह वटाली से 3 करोड़ रुपये लिए हैं. द इंडियन एक्सप्रेस की एक रिपोर्ट में लिखा है कि अब्दुल राशिद के ख़िलाफ़ उसके घरवालों की घरेलू हिंसा की शिकायत के बाद अक्टूबर में श्रीनगर के ज़िला कोर्ट ने उसे अपने घर में घुसने से मना कर दिया था.

इस ख़त के सामने आने के कुछ ही घंटों बाद शेहला राशिद ने भी अपनी बात रखी थी.

इंडिया टुडे ने इसी मुद्दे पर 1 दिसंबर को एक बुलेटिन रखा. यूट्यूब पर अपलोड किये इसके वीडियो में 3 मिनट 51 सेकण्ड पर ये टेक्स्ट स्क्रीन पर दिखाई देता है – “2016 के JNU देशद्रोह केस में गिरफ़्तार”

फ़रवरी 2016 में जवाहरलाल नेहरू यूनिवर्सिटी में ‘अफ़ज़ल गुरु और मक़बूल भट्ट की न्यायिक हत्या (judicial killing of Afzal Guru and Maqbool Bhat)’ के मुद्दे पर एक इवेंट ऑर्गनाइज़ किया गया था. इस वजह से कैम्पस में स्टूडेंट्स के कई गुटों में आपसी टकराव की स्थिति उत्पन्न हुई. इसके बाद कन्हैया कुमार, उमर खालिद और अनिर्बन भट्टाचार्य को दिल्ली पुलिस ने गिरफ़्तार किया और बाद में इन्हें ज़मानत पर रिहा भी कर दिया. इस केस के बारे में ही कहा जाता है कि यहां कथित ‘देश-विरोधी’ नारे लगाए गए थे.

जनवरी 2019 में द हिन्दू ने रिपोर्ट किया था कि कन्हैया कुमार, उमर खालिद और अनिर्बन भट्टाचार्य के ख़िलाफ़ भारतीय दण्ड संहिता की 124A (देशद्रोह), 323 (जानबूझ कर किसी को स्वेच्छा से चोट पहुंचना), 465 (कूटरचना), 471 (कूटरचित दस्तावेज या इलैक्ट्रानिक अभिलेख), 143 (गैरकानूनी जनसमूह का सदस्य होना), 149 (विधिविरुद्ध जनसमूह के किसी सदस्य द्वारा उस जनसमूह के समान लक्ष्य का अभियोजन करना), 147 (उपद्रव करना) और 120B (आपराधिक षडयंत्र में शरीक होना) की धाराओं के तहत चार्जशीट दायर की थी. रिपोर्ट में ये भी बताया गया है कि इस चार्ज-शीट में अन्य नामों के अलावा शेहला राशिद का नाम भी था. लेकिन सुबूतों के अभाव में इन सभी के नाम चार्ज-शीट में एक अलग कॉलम में लिखा गया था.

इस साल की शुरुआत में दिल्ली सरकार ने इस मामले में कन्हैया कुमार पर कार्रवाई करने की इजाज़त दे दी थी.

शेहला राशिद को अक्सर सोशल मीडिया पर फैलने वाली ग़लत जानकारियों का शिकार होना पड़ता है. हाल ही में इंडिया टुडे ने ये ग़लत जानकारी दी कि शेहला राशिद को JNU के राष्ट्रदोह के केस में गिरफ़्तार किया गया था.

2 दिसंबर को शेहला रशीद ने ट्वीट करते हुए चैनल के दावों को झूठा बताया.

Dear @IndiaToday I’ve never been arrested. Facts, please! Thank you. pic.twitter.com/LrowjSZAKv

— Shehla Rashid (@Shehla_Rashid) December 2, 2020