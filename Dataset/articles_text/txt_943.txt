14 अगस्त को ज़ी न्यूज़ के एडिटर इन चीफ़ सुधीर चौधरी ने ‘फ़ेक न्यूज़’ पर एक शो किया. इसमें मीडिया द्वारा फैलाई गई ग़लत जानकारियों को प्रमुखता दी जा रही थी. सुधीर चौधरी ने पूरे शो में मात्र एक ग़लत जानकारी का ज़िक्र किया जो कि प्रणव मुखर्जी की मौत के बारे में शेयर की गयी थी. सुधीर चौधरी ने बगैर राजदीप सरदेसाई का नाम लिए, उनपर निशाना साधा. पत्रकारों के एक समूह को गिद्ध साबित करने के क्रम में उन्होंने एक तस्वीर के बारे में कहानी सुनाई. नीचे ट्वीट में वो हिस्सा 5 मिनट 40 सेकंड से सुना जा सकता है.

वो कहते हैं, “ये तस्वीर वर्ष 1993 में अमेरिका के मशहूर अख़बार द न्यूयॉर्क टाइम्स में छपी थी. ये तस्वीर भूख से बेहाल एक बच्ची और उसे अपना भोजन बनाने की फिराक में बैठे एक गिद्ध की है. इस तस्वीर को केविन कार्टर नाम के एक फ़ोटो जर्नलिस्ट ने क्लिक किया था. इस तस्वीर के लिए केविन कार्टर को बाद में पुलित्ज़र पुरष्कार भी मिला था. यहां पर आप नोट करिये कि इस तस्वीर के लिए पुलित्ज़र पुरष्कार मिला था इस फ़ोटोग्राफ़र को जिसने ये तस्वीर खींची. और तस्वीर क्या आपको बता रही है कि ये गिद्ध इस बच्चे के मरने का इंतज़ार कर रहा है कि ये बच्चा जो भूख से अब मरने की कगार पर है. ये बच्चा मरे और ये गिद्ध इसे खाये. और ये जो फ़ोटो जर्नलिस्ट था, ये वहां पर बैठा हुआ था और इंतज़ार कर रहा था कि ये गिद्ध इस बच्चे को खा ले…

लेकिन क्या आप जानते हैं कि इस फ़ोटो जर्नलिस्ट ने तस्वीर तो खींच ली. इस तस्वीर के लिए पुलित्ज़र पुरष्कार भी ले लिया. लेकिन इसने उस बच्चे की मदद नहीं की क्यूंकि उस समय पत्रकारों से कहा गया था कि इस बच्चों को छूने से बीमारियाँ फ़ेल सकती है. हालांकि किस्मत से ये बच्ची बच गयी लेकिन ये तस्वीर लेने वाला पत्रकार खुद को कभी माफ़ नहीं कर पाया और कुछ महीनों के बाद केविन कार्टर ने आत्महत्या कर ली थी. केविन कार्टर में इंसानियत तो बची थी इसीलिए उन्होंने इस तस्वीर पर अफसोस जताया लेकिन हमारे देश में पत्रकारिता के गिद्धों को ऐसी तस्वीरों से कोई फर्क नहीं पड़ता. इसीलिए बाद में एक इंटरव्यू के दौरान उनसे जब पूछा गया और कहा कि वहां कितने गिद्ध थे? उन्होंने कहा वहां एक गिद्ध था. तो सवाल पूछने वालों ने कहा, वहां एक नहीं दो गिद्ध थे. एक बच्चा था और दो गिद्ध थे. दूसरा गिद्ध आप थे. यानी एक गिद्ध आपको तस्वीर में दिखाई दे रहा है और दूसरा गिद्ध वो फ़ोटोग्राफर था जो ये तस्वीर खींच रहा था.”

मई महीने में सरकार का पक्ष रखते हुए सुप्रीम कोर्ट में सॉलिसिटर जनरल ने भी ये बातें कही थी.

28 मई को, सुप्रीम कोर्ट ने लॉकडाउन के कारण देशभर में फंसे मज़दूरों की दुर्दशा पर स्वत: संज्ञान लेकर सुनवाई की. इस सुनवाई के दौरान, सॉलिसिटर जनरल (SG) तुषार मेहता ने स्थिति से निपटने के लिए सरकार द्वारा उठाए गए कदमों को पेश किया. उन्होंने तर्क दिया कि केंद्र बहुत कुछ कर रहा है, लेकिन कुछ ‘कयामत के पैगंबर’ हैं जो नकारात्मकता फैलाते रहते हैं. उन्होंने ये भी कहा कि “सोफे में धंस कर बैठे बुद्धिजीवी” राष्ट्र के प्रयासों को मानने के लिए तैयार नहीं है.

“Centre is doing a lot to prevent #COVID19 but there are Prophets of Doom in our country who only spread negativity, negativity, negativity. These arm chair intellectuals do not recognize the nation’s effort”

इसके बाद सॉलिसिटर जनरल ने पुलित्ज़र अवॉर्ड विजेता पत्रकार केविन कार्टर की सूडान में अकाल के दौरान खींची गई गिद्ध और बच्चे की तस्वीर की कहानी सुनाई – “1983 में एक फ़ोटोग्राफ़र सूडान गया. वहां पर उसे एक दहशतज़दा बच्चा मिला. वहीं पर एक गिद्ध बच्चे के मरने का इंतज़ार कर रहा था. उसने वो तस्वीर कैमरे में कैद की और वो न्यूयॉर्क टाइम्स में पब्लिश हुई. इस फ़ोटो के लिए फ़ोटोग्राफ़र को पुलित्ज़र प्राइज़ मिला. उसने चार महीने बाद आत्महत्या कर ली. एक पत्रकार ने उससे पूछा था – उस बच्चे का क्या हुआ? उसने कहा कि मुझे नहीं पता. मुझे घर वापस लौटना था. तब रिपोर्टर ने दूसरा सवाल पूछा – वहां पर कितने गिद्ध थे? फ़ोटोग्राफ़र ने जवाब दिया – एक. रिपोर्टर ने कहा – नहीं, वहां पर दो गिद्ध थे. दूसरे गिद्ध के हाथ में कैमरा था…”

SG conitnues:

“… a journalist had asked him – what happened to the child? He said I don’t know, I had to return home. Then the reporter asked him – how many vultures were there? He said one. The reporter said – no. There were two. One was holding the camera….”

— Live Law (@LiveLawIndia) May 28, 2020