18 मई को कई बड़े भाजपा नेताओं ने धड़ल्ले से एक दस्तावेज़ शेयर करना शुरू किया. दावा किया जा रहा था कि इसे ऑल इंडिया कांग्रेस कमिटी (AICC) ने सोशल मीडिया की और ज़मीनी रणनीतियों के दम पर “मोदी सरकार और देश में तमाम भाजपा सरकारों को घेरने” के मकसद से तैयार किया गया था.

ये दस्तावेज़ दो हिस्सों में शेयर किये गए – कोविड-19 ‘टूलकिट’ के 4 पेज और सेंट्रल विस्टा प्रोजेक्ट के मुद्दे पर 4 पन्नों की रीसर्च.

इस कथित टूलकिट में कांग्रेस कार्यकर्ताओं, स्वयंसेवकों और समर्थकों से अपील की जा रही है कि वो ‘सुपर स्प्रेडर कुम्भ’ जैसे शब्दों का इस्तेमाल करें, ‘ईद पर जमा होने वाली भीड़ पर कुछ न कहें’, ‘कोविड की मदद के लिए उन्हीं यूज़र्स को प्रतिक्रिया दें जिन्होंने इंडियन यूथ कांग्रेस (IYC) को टैग किया हो’, ‘अंतिम संस्कार और शवों की व्यथित करने वाली तस्वीरें शेयर करें जैसा कि विदेशी मीडिया पहले ही कर रही है’ आदि. इसमें मीडिया वालंटियर्स को भारत में पाए गए नए कोविड वैरिएंट के लिए ‘मोदी स्ट्रेन’ लिखने-बोलने की सलाह भी दी जा रही है. इसके अलावा भी कई अन्य बातें कही गयी हैं.

दस्तावेजों के दूसरे भाग में नरेंद्र मोदी के ड्रीम प्रोजेक्ट सेंट्रल विस्टा के पुनर्निर्माण का विश्लेषण किया गया है. इस भाग में सेंट्रल विस्टा पर हो रहे खर्च की बात करते हुए कहा जा रहा है कि ये रकम कोरोना वैक्सीन, ऑक्सीजन सिलिंडरों और लोगों की आर्थिक मदद आदि में काम आ सकती थी लेकिन महामारी के बीच इसे सेंट्रल विस्टा पर खर्च किया जा रहा है. आगे इस प्रोजेक्ट के कारण पर्यावरण को हो रहे नुकसान पर भी बात की गयी है.

इसे शेयर करते हुए केन्द्रीय स्वास्थ्य मंत्री डॉ हर्षवर्धन ने लिखा, “वैश्विक आपदा की घड़ी में उनका इस तरह ग़लत सूचना फैलाने का प्रयास निंदनीय है.”

It’s deplorable on their part to attempt to spread misinformation during this global catastrophe just to swell their dwindling political fortunes at the expense of people’s suffering. #CongressToolkitExposed

इसे शेयर करने वाले अन्य भाजपा नेताओं में स्मृति ईरानी, तीरथ सिंह रावत, पियूष गोयल, राजवर्धन राठौर, तेजस्वी सूर्या, किरण रिजिजू, अनुराग ठाकुर, पीसी मोहन, हरदीप सिंह पुरी, शोभा करंदलाजे, बिरेन सिंह, प्रह्लाद जोशी, राहुल कस्वान, मनोज कोटक और डॉ विनय सहस्रबुद्धे शामिल हैं.

This slideshow requires JavaScript.

ABVP के ऑफ़िशियल ट्विटर हैंडल पर भी ये दस्तावेज़ शेयर किये गये. इसके अलावा, अमित मालवीय, संबित पात्रा, बीएल संतोष, तेजिंदर पाल सिंह बग्गा, सुनील देवधर, प्रीति गांधी, सुरेश नखुआ, संजू वर्मा, ओम प्रकाश ढांकर, चारू प्रज्ञा, वाई सत्य कुमार, सीटी रवि, सीटीआर निर्मल कुमार, आशीष चौहान और अनूप एजे ने भी इसे शेयर किया.

भाजपा समर्थक आनंद रंगनाथन, प्रशांत पटेल उमराव, अंकित जैन, प्रदीप भंडारी, शेफ़ाली वैद्या, शहज़ाद, विवेक अग्निहोत्री और अखिलेश मिश्रा भी इस होड़ में शामिल थे. ऑप इंडिया और इसकी संपादक नुपुर शर्मा और स्वराज्य ने भी इस कथित ‘टूलकिट’ के ख़ुलासे का दावा किया.

तकरीबन सभी मीडिया आउटलेट्स ने भी कांग्रेस के इस तथाकथित ‘टूलकिट’ के बारे में ख़बरें चलाई.

Watch me on @ZeeNews at 5pm on #CongressToolkitExposed with @AmanChopra_ https://t.co/Hq5fettdlG

कांग्रेस ने इस ‘टूलकिट को फ़र्ज़ी बताया

ऑल इंडिया कांग्रेस कमिटी (AICC) के रीसर्च विभाग के अध्यक्ष राजीव गौड़ा ने ऑल्ट न्यूज़ को बताया कि दस्तावेज़ में जो सोशल मीडिया और ज़मीनी स्तर पर रणनीति (जिसका टाइटल है: कोविड प्रबंधन की विफलता पर नरेंद्र मोदी और भाजपा को दरकिनार करना) की बात लिखी है उसे कांग्रेस ने तैयार नहीं किया. उन्होंने कहा, जिस भाग में सेंट्रल विस्टा प्रोजेक्ट (जिसका टाइटल है, ‘सेंट्रल विस्टा का पुनर्निर्माण: ‘महामारी के बीच वैनिटी प्रोजेक्ट) के बारे में लिखा है वो भी हमने नहीं बनाया है.

उन्होंने आगे कहा, “ये (सोशल मीडिया पर वायरल सेंट्रल विस्टा वाला हिस्सा) 6 पेज के दस्तावेज़ का एक हिस्सा है जो देश में नीतियों और अन्य मुद्दों के बारे में बताता है. उन्हें ये अवैध तरीके से प्राप्त हुआ होगा और इसी की नक़ल करके जाली लेटरहेड पर फ़र्ज़ी दस्तावेज़ बनाये गये.”

राजीव गौड़ा ने अपनी कार्यप्रणाली पर रोशनी डालते हुए कहा, “रीसर्च विभाग तीन स्तर पर काम करता है- एक विभाग कांग्रेस सांसदों की संसदीय कार्यों में मदद करता है. दूसरा विभाग ग़ैर-कांग्रेसी सरकारों की विफ़लताओं को उजागर करता है. और तीसरा विभाग आगामी योजनाओं को तैयार करने में मदद करता है.” उन्होंने कहा कि सोशल मीडिया पर क्या बोलना है या क्या नहीं बोलना है, ये रीसर्च विभाग तय नहीं करता है. उन्होंने कहा, “हम तथ्यात्मक/फ़ैक्ट-चेक की गयी सूचनाओं पर ही केन्द्रित रहते हैं और उसी पर बहस करते हैं या बात कहते हैं.”

राजीव गौड़ा ने ट्वीट करते हुए ‘कोविड-19 कुप्रबंधन’ वाले दस्तावेज़ को ग़लत बताया.

BJP is propagating a fake “toolkit” on “COVID-19 mismanagement” & attributing it to AICC Research Department. We are filing an FIR for forgery against @jpnadda & @sambitswaraj When our country is devastated by COVID, instead of providing relief, BJP shamelessly concocts forgeries

(नोट: इस आर्टिकल में कोविड-19 कुप्रबंधन दस्तावेज़ के चार पन्नों को कोविड-19 टूलकिट अथवा टूलकिट लिखा है और सेंट्रल विस्टा दस्तावेज़ को उसके नाम के रूप में ही संदर्भित किया गया है.)

सेंट्रल विस्टा के दस्तावेज़ का लेटरहेड कोविड-19 टूलकिट से मेल नहीं खाता है. गौड़ा के मुताबिक़, सेंट्रल विस्टा दस्तावेज़ पहले माइक्रोसॉफ़्ट वर्ड में बनाया गया था फिर उसके पीडीएफ़ वर्ज़न को आंतरिक तौर से वितरित किया गया. दस्तावेज़ में अलग-अलग लोग अपने हिसाब से फ़ॉर्मेट और बॉडी में बदलाव तो कर सकते हैं लेकिन पन्नों का हेडर और फ़ुटर एक ही रहता है.

नीचे तस्वीर में साफ़ दिखता है कि कोविड-19 टूलकिट में टेक्स्ट पतला है और पेज नंबर लिखने में भी अंतर हैं. सेंट्रल विस्टा में पहले पेज को ‘I’ लिखा है वहीं दूसरे पेज में ‘1’ लिखा है.

राजीव गौड़ा ने ऑल्ट न्यूज़ के साथ AICC रीसर्च के दस्तावेज़ शेयर किये. हमने पाया कि सेंट्रल विस्टा के फ़ॉन्ट और स्टाइल, शेयर किये जा रहे दस्तावेज़ से मेल खाते हैं लेकिन टूलकिट वाले दस्तावेज़ में फ़र्क साफ़ मालूम पड़ता है. इससे पता चलता है कि टूलकिट को मॉर्फ़ किया गया है. गौड़ा ने कहा, “मैं उन्हें चुनौती देता हूं कि वो असली दस्तावेज़ लाकर दिखाएं. हम फ़ॉरेंसिक में इसकी जांच करवाकर उनके झूठ को सबके सामने लायेंगे.”

हेडर में इस्तेमाल किये गये फ़ॉन्ट का अंतर भी नीचे की तस्वीर में देख सकते हैं. सभी पन्नों पर ऊपर बाईं तरफ़ ‘May 2021’ लिखा है लेकिन टूलकिट वाले पेज पर ‘M’ अलग फ़ॉन्ट से लिखा गया है.

कोविड-19 टूलकिट में फ़ुटर अव्यवस्थित तरीके से अलाइन हुए दिख रहे हैं लेकिन ओरिजिनल डॉक्युमेंट में लिंक्स और मार्जिन व्यवस्थित और बराबरी से लगे हुए हैं.

प्रियंका गांधी समेत अन्य कांग्रेस नेताओं द्वारा टूलकिट को फ़र्ज़ी बताये जाने के बाद भाजपा कार्यकर्ताओं और समर्थकों ने कुछ तस्वीरें शेयर कीं और कहा कि ये टूलकिट की प्रॉपर्टीज़ हैं.

Friends yesterday Congress wanted to know who’s the Author of the toolkit. Pls check the properties of the Paper. Author: Saumya Varma Who’s Saumya Varma … The Evidences speak for themselves: Will Sonia Gandhi & Rahul Gandhi reply? pic.twitter.com/hMtwcuRVLW

इसके बाद राजीव गौड़ा ने एक और ट्वीट करते हुए बताया कि AICC ने सेंट्रल विस्टा पर वाकई एक दस्तावेज़ तैयार किया था लेकिन कोविड-19 टूलकिट वाला जाली दस्तावेज़ खुद भाजपा ने तैयार करवाया है.

Let’s be clear We made a research note on Central Vista for the party It’s genuine & fact-based. I tweeted yesterday that “COVID19 toolkit” is FORGED & is a MADE in BJP product. Patra is showing metadata/author of a real document & attributing it to a FAKE https://t.co/qHc52C8DWw

उन्होंने आगे कहा कि संबित पात्रा सेंट्रल विस्टा का मेटाडेटा दिखा कर इसके साथ फ़र्ज़ी दतावेज़ भी जोड़ रहे हैं.

राजीव ने ऑल्ट न्यूज़ से AICC का सेंट्रल विस्टा पर बनाया 6 पन्नों का पूरा दस्तावेज़ शेयर किया (पीडीएफ़ देखें). हमने भी जब इस डिजिटल डॉक्युमेंट की डीटेल्स देखीं तो मालूम चला कि इसकी प्रॉपर्टी में वही जानकारी दिखाई दी जो BJP सदस्यों द्वारा शेयर किये गए डॉक्युमेंट में दिख रही थी.

This slideshow requires JavaScript.

गौर करने वाली बात है कि सेंट्रल विस्टा प्रोजेक्ट पर 6 पन्नों का दस्तावेज़ है और संबित पात्रा द्वारा शेयर किये गए स्क्रीनशॉट से भी यही मालूम चलता है. लेकिन सोशल मीडिया पर कुल 8 पेज शेयर किये गये जिनमें सेंट्रल विस्टा पर रीसर्च के 4 पन्ने और कोविड-19 टूलकिट के 4 पन्ने शमिल हैं. ये साफ़ है कि दोनों दस्तावेज़ अलग हैं और संबित पात्रा ने जो डिटेल्स शेयर कीं वो उसी दस्तावेज़ की हैं जिनके सही होने की गारंटी कांग्रेस ले रहा है. भाजपा ने कोविड-19 टूलकिट के डिजिटल फ़ुटप्रिंट्स नहीं दिखाये. ऊपर दिए गये स्क्रीनशॉट से साफ़ है कि संबित पात्रा ने जो मेटाडेटा शेयर किया वो ‘सेंट्रल विस्टा वैनिटी प्रोजेक्ट AICC’ नाम के डॉक्युमेंट का है.

टूलकिट होता क्या है? ये भविष्य के लिए रणनीतियों और गतिविधियों की सूची है कि आगे क्या काम करने हैं और कैसे करने हैं. कोविड-19 टूलकिट में बताया गया है कि सोशल मीडिया पर क्या मेसेज प्रसारित करना है और ज़मीनी स्तर पर कौन से कदम उठाये जाने हैं.

हालांकि इस टूलकिट में जिस तरह के कदम उठाये जाने के निर्देश लिखे गए थे, उस तरह की कई घटनाएं हो चुकी हैं. एक ऐसा दस्तावेज़, जिसमें ये बताने की कोशिश की गयी है कि मई 2021 और उसके बाद किस तरह से काम करना है, उससे मिलती-जुलती कई घटनाएं अप्रैल में ही हो चुकी दिखती हैं.

मई में तैयार किये गये इन दस्तावेज़ों में लिखा है, “भारत में अंतर्राष्ट्रीय मीडिया कवरेज और विदेशी संवाददाताओं की रिपोर्टिंग का इस्तेमाल मोदी और उनकी विफ़लता पर ध्यान केन्द्रित करने के लिए किया जा सकता है.” लेकिन अंतर्राष्ट्रीय मीडिया अप्रैल की शुरुआत से ही कोरोना को लेकर मोदी सरकार की आलोचना कर रहा था.

भाजपा सरकार के ‘नागरिकों को सरकार से जुड़ने और सुशासन’ की ख़ातिर बनाए गए पोर्टल ‘MyGov India’ के पूर्व डायरेक्टर अखिलेश मिश्रा ने राहुल गांधी का एक इंस्टाग्राम पोस्ट शेयर किया जिसमें कोरोना मरीज़ों का अंतिम संस्कार दिखाया जा रहा है. अखिलेश ने इसके साथ अंतिम संस्कार के दृश्य वाले द न्यू यॉर्क टाइम्स के एक आर्टिकल का स्क्रीनशॉट भी शेयर किया है. राहुल गांधी का पोस्ट 29 अप्रैल का है जबकि द न्यू यॉर्क टाइम्स का आर्टिकल 25 अप्रैल का. फिर भी अखिलेश मिश्रा ने दावा किया कि ‘टूलकिट’ की वजह से ये रिपोर्ट पब्लिश हुई जबकि हकीकत ये है कि ये कथित डॉक्युमेंट उसके कुछ हफ़्तों बाद बनाया गया दिखाया जा रहा है.

#CongressToolkitExposed is all over the media. Its contents are beyond evil.

Let us look at what has been happening in the real world in the past few weeks and if the Congress or its ecosystem can deny the evil intent of any of it? 1/10https://t.co/XrihtKr1vL

— Akhilesh Mishra (@amishra77) May 18, 2021