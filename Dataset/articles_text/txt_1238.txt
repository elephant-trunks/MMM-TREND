24 फ़रवरी, 2020 को दिल्ली में CAA के विरोधी और समर्थकों के बीच पत्थरबाज़ी हुई. इस झड़प में एक हेड कांस्टेबल समेत सात लोगों की मौत हो गई और तकरीबन 150 लोग घायल हुए हैं. इसी दौरान CAA के विरोध में प्रदर्शन कर रहे एक व्यक्ति ने पुलिस पर बन्दूक तानी और गोलियां चलाईं. इस घटना का वीडियो सोशल मीडिया में खूब वायरल हुआ.

इसी घटना के मद्देनज़र आध्यात्मिक गुरु आचार्य प्रमोद ने 25 फ़रवरी को ट्वीट कर एक तस्वीर शेयर की. तस्वीर में पुलिस पर गोली चलाने वाले व्यक्ति और भाजपा नेता कपिल मिश्रा के वीडियो में उनके पीछे खड़े व्यक्ति के एक होने का दावा किया गया है. आचार्य ने तस्वीर शेयर करते हुए लिखा -“ये वही नेताजी हैं जो TV पर बैठ कर बाक़ायदा “शान्ति” की अपील कर रहे हैं. @HMOIndia” ये आर्टिकल लिखे जाते वक़्त तक इस ट्वीट को तकरीबन 2,900 बार लाइक और 987 बार रीट्वीट किया गया है.

तस्वीर में एक मेसेज भी लिखा है – “A Pro CAA Goon Was Seen Firing On Anti CAA Protestors In Delhi. This Happened Only After Kapil Mishra’s Inflammatory Speech. From Maujpur To Jaffrabad, Goons Are Attacking Anti CAA Protestors With Weapons & Burning Public Properties. (अनुवाद – एक CAA समर्थक गुंडे ने CAA विरोधी प्रदर्शनकारी पर दिल्ली में गोली चलाई. ये कपिल मिश्रा के भड़काऊ भाषण के बाद हुआ है. मौजपुर से जाफ़राबाद तक, गुंडे CAA विरोधी प्रदर्शनकारियों पर हथियारों से हमला कर रहे हैं और सार्वजनिक जगहों पर आग लगा रहे हैं.)” भाजपा के कपिल मिश्रा ने 23 फ़रवरी, 2020 को मौजपुर में एक भड़काऊ बयान दिया था जिसमें उन्होंने कहा था कि सिर्फ़ अमेरिकी राष्ट्रपति ट्रम्प के जाने का इंतज़ार है, उसके बाद हम सड़कें ख़ाली करवाएंगे.

इमरान बांकवी के फ़ेसबुक पेज ने भी इसी तस्वीर को पोस्ट किया है. ये आर्टिकल लिखते वक़्त तक उनकी इस पोस्ट को करीब 731 बार शेयर किया जा चुका है.

इस तरह सोशल मीडिया में ये तस्वीर शेयर करते हुए दो तरह के दावे किए गए हैं – एक तो पुलिस पर बन्दूक चलाने वाला इंसान, कपिल मिश्रा के वीडियो में दिख रहा व्यक्ति ही है और दूसरा ये कि बन्दूक चलाने वाला व्यक्ति CAA समर्थक है.

फ़ैक्ट-चेक

ऑल्ट न्यूज़ अपने इस आर्टिकल में दोनों दावों की सच्चाई आपके सामने रखेगा.

ये दावा कि भाजपा नेता कपिल मिश्रा के वीडियो में दिखने वाला शख्स वो ही है जिसने दिल्ली पुलिस पर गोली चलाई थी, गलत है. वीडियो में दिख रहे व्यक्ति और पुलिस पर गोली चलाने वाले व्यक्ति के चेहरे की तुलना करने पर दोनों के बीच का अंतर साफ़ दिखाई देता है. दोनों की दाढ़ी, बाल, आंख और नाक का मिलान करने पर साफ़ मालूम चलता है कि ये दोनों अलग अलग व्यक्ति हैं. पुलिस पर गोली चलाने वाले व्यक्ति के बाल लंबे है जबकि कपिल मिश्रा के वीडियो में दिखाई दे रहे शख़्स के बाल छोटे है.

दूसरा दावा कि पुलिस पर गोली चलाने वाला व्यक्ति CAA समर्थक है, गलत साबित होता है. ऑल्ट न्यूज़ इस दावे की पड़ताल पहले ही कर चुका है. पड़ताल में हमने पाया कि पुलिस पर गोली चलाने वाला व्यक्ति CAA विरोध प्रदर्शन का ही हिस्सा था. और इस बात की पुष्टि हमने ग्राउंड पर कई पत्रकारों से बात करने के बाद ही की है.

इसके अलावा, ‘NDTV’ ने 25 फ़रवरी को पुलिस पर गोली चलाने वाले व्यक्ति की गिरफ़्तारी की एक ख़बर शेयर की. रिपोर्ट में गोली चलाने वाले व्यक्ति का नाम शाहरुख बताया गया है.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.