সম্প্রতি সোশ্যাল মিডিয়ায় একটি পোস্ট শেয়ার করে দাবি করা হচ্ছে, গৌতম আদানির স্ত্রীকে ঝুঁকে প্রনাম করছেন প্রধানমন্ত্রী নরেন্দ্র মোদী। পোস্টে মোট দুটি ছবির একটি কোলাজ রয়েছে যেখানে একটিতে দেখা যাচ্ছে প্রধানমন্ত্রী নরেন্দ্র মোদী একজন মহিলার সামনে করজোরে দাড়িয়ে রয়েছে এবং অন্য একটি ছবিতে দেখা যাচ্ছে বাংলার মুখ্যমন্ত্রী মমতা ব্যানার্জি এবং শিল্পপতি গৌতিম একে ওপরের সামনে করজোরে দাড়িয়ে আছে। মোদীর ছবির ওপরে ইংরেজি ভাষায় লেখা রয়েছে – How HE bow Down before Adani’s wife। মমতার ছবির নিচে লেখা রয়েছে – How ADANI bow down before Didi। পোস্টে মাধ্যমে তুলনা করে বলা হচ্ছে নরেন্দ্র মোদী আদানির স্ত্রীর সামনে ঝুঁকছে যেখানে আদানি নিজে মমতা ব্যানার্জির সামনে করজোরে দাড়িয়ে রয়েছেন।

পোস্টের ক্যাপশনে লেখা রয়েছে, “মানুষ থেকেই মানুষ আসে। বিশুদ্ধতার ভীড় বাড়ায় আমরা মানুষ, তোমরা মানুষ। তফাত শুধু শিরদাঁড়ায়।”

তথ্য যাচাই করে আমরা দেখতে পেয়েছি এই দাবি ভুয়ো এবং বিভ্রান্তিকর। ছবিতে নরেন্দ্র মোদী যার সাথে দাড়িয়ে আছেন তার নাম হল দীপিকা মন্ডল এবং তিনি গৌতম আদানির স্ত্রী নন।

তথ্য যাচাই

এই দাবিটির সত্যতা যাচাই করতে প্রথমেই আমরা ছবিটিকে গুগলে রিভার্স ইমেজ সার্চ করি। ফলাফলে হিন্দি সংবাদমাধ্যম ‘অমর উজালা’র একটি প্রতিবেদনে এই ছবিটিকে দেখতে আপি। ২০১৮ সালের ১২ এপ্রিলের এই প্রতিবেদনে থেকে জানতে পারি, ছবিতে মোদীর সাথে যাকে দেখা যাচ্ছে তার নাম হল দিপীকা মন্ডল। তিনি দিব্যজ্যোতি সংস্কৃতি সংস্থা ও কল্যাণ সমিতি নামে একটি এনজিওর প্রধান কার্যনির্বাহী কর্মকর্তা। প্রধানমন্ত্রী মোদী সহ প্রাক্তন রাষ্ট্রপতি ডঃ এপিজে আব্দুল কালাম, বলিউড সুপারস্টার অমিতাভ বচ্চন, তামিল চলচ্চিত্রের সুপারস্টার রজনীকান্ত এবং অভিনেত্রী বিদ্যা বালান-এর সাথেও দীপিকা মন্ডলের ছবি এই প্রতিবেদনে দেখতে পাই।

এরপর ফ্যাক্ট ক্রিসেন্ডো দীপিকা মণ্ডলের স্বামী সমর মন্ডলের সাথে যোগাযোগ করে। তাকে এই বিষয়ে প্রশ্ন করায় তিনি বলেন, “ছবিতে যার সামনে প্রধানমন্ত্রী হাতজোড় করে দাড়িয়ে আছে তিনি হলেন আমার স্ত্রী দীপিকা মন্ডল। এই ছবিটি কয়েক বছর আগে একটি অনুষ্ঠানে তোলা হয়েছিল। এই ছবিগুলি অমর উজালা ২০১৮ সালে ইতিবাচক শিরোনাম দিয়েই প্রকাশ করে। আমার জানতে পেরে খুব দুঃখ পেয়েছি যে কিছু মানুষ এই ছবিটিকে ভুয়ো দাবির সাথে সোশ্যাল মিডিয়ায় ভাইরাল করছে।”

দ্বিতীয় ছবিটিকে রিভার্স ইমেজ সার্চ করে জানতে পারি, বিশ্ববাংলা কনভেনশন কেন্দ্রের শিল্প সম্মেলনের আসরে শিল্পপতি গৌতম আদানি সহ আরও অনেকে ছিলেন। সেখানেই আদানি গ্রুপের চেয়ারম্যান বলেন, “বাংলায় ১০ হাজার কোটি টাকার বেশি বিনিয়োগ হবে। এতে অন্তত ২৫ হাজার কর্মসংস্থান হবে। মমতা এবং আদানির করজোরে থাকা এই ছবিটি এই শিল্প সম্মেলনেই তোলা। কেউ কাউকে প্রণাম করছেন না, করজোরে সম্বর্ধনা জানাচ্ছেন। পড়ুন বিস্তারিত।

এর আগেও টুমকুরের মেয়র গীতা রুদ্রেশের সাথে নরেন্দ্র মোদীর একটি ছবিকে একই ভুয়ো দাবির সাথে শেয়ার করা হয়েছিল। এই দাবির তথ্য যাচাই এখানে পড়ুন।

নিষ্কর্ষঃ তথ্য যাচাই করে ফ্যাক্ট ক্রিসেন্ডো সিদ্ধান্তে এসেছে উপরোক্ত দাবিটি ভুল। ছবিতে নরেন্দ্র মোদী যার সাথে দাড়িয়ে আছেন তার নাম হল দীপিকা মন্ডল এবং তিনি গৌতম আদানির স্ত্রী নন।