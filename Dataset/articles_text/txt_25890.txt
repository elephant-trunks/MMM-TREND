11 फ़रवरी को कर्नाटक उच्च न्यायालय ने एक अंतरिम आदेश पारित किया कि जिन शैक्षणिक संस्थानों ने यूनिफ़ॉर्म निर्धारित किए हैं वहां क्लास में धार्मिक पोशाक नहीं पहनने के लिए कहा गया. इसके बाद, कर्नाटक में कई ज़िला प्रशासन ने मुस्लिम छात्राओं और यहां तक ​​कि शिक्षिकाओं को कॉलेज परिसर में प्रवेश करने से पहले हिजाब और बुर्का हटाने के लिए मजबूर किया.

अदालत के अंतरिम आदेश पारित करने के एक दिन बाद हिजाब में एक्ट्रेस और डांसर राखी सावंत की एक वीडियो क्लिप सोशल मीडिया पर शेयर की जाने लगी. इसे शेयर करने वालों में फ़ेसबुक पेज AIMIM एम्बरपेट कन्स्टिचूएन्सी [जिसके 40 हज़ार से ज़्यादा फ़ॉलोअर्स हैं] भी शामिल है. इस वीडियो को आर्टिकल लिखे जाने तक 40 लाख लोग देख चुके हैं. कैप्शन के मुताबिक, “राखी सावंत जिम में हिजाब पहनकर पहुंची…” पोस्ट देखकर ये लगता है कि घटना हाल की है और राखी सावंत ने विरोध कर रही छात्राओं के समर्थन में हिजाब पहना था.

आज तक के पत्रकार अशरफ़ वानी ने इस वीडियो क्लिप का स्क्रीनशॉट ट्वीट करते हुए लिखा, “राखी सावंत ने #हिजाब का समर्थन किया.”

फ़ेसबुक पर BSP नेता हाजी शाहिद अखलाक़ ने ऐसी कुछ तस्वीरें शेयर कीं. इस पोस्ट को 21 हज़ार से ज़्यादा लाइक्स मिले. ट्विटर यूज़र सनम सुतीरथ वज़ीर और पाकिस्तान स्थित ट्विटर यूज़र @thevocal_guy ने भी हिजाब में राखी सावंत की तस्वीर ट्वीट की.

This slideshow requires JavaScript.

सोशल मीडिया मॉनिटरिंग टूल क्राउडटेंगल का इस्तेमाल करके हमने देखा कि 10 फ़रवरी से आर्टिकल लिखे जाने तक 300 से ज़्यादा अकाउंट्स ने राखी सावंत की ये वीडियो क्लिप या तस्वीर पोस्ट की है.

ऑल्ट न्यूज़ ने गूगल पर ‘राखी सावंत हिजाब’ की-वर्ड्स से सर्च किया. हमें मालूम चला कि ये घटना सच है. लेकिन ये वीडियो अगस्त 2021 का है. यानी, इसका कर्नाटक में हाल में चल रहे हिजाब विवाद से कोई लेना-देना नहीं है.

इस वीडियो को द टाइम्स ऑफ़ इंडिया ने भी शेयर किया था. राखी सावंत ने मीडिया को बताया कि हिजाब उन्हें एक दोस्त ने गिफ्ट किया था और हिजाब के अंदर उन्होंने जिम के कपड़े पहने थे.

एंटरटेनमेंट आउटलेट कोइमोई ने कैमरा पर्सन के साथ अपनी बातचीत की एक अनएडिटेड क्लिप ट्वीट की थी. इस छोटी बातचीत में, राखी सावंत ने टीवी शो बिग बॉस और कुछ दूसरे सवालों के जवाब दिए थे.

#RakhiSawant Wears Hijab To The Gym Is Another Controversy On The Cards? pic.twitter.com/4CWTUHHj56

— Koimoi.com (@Koimoi) August 31, 2021