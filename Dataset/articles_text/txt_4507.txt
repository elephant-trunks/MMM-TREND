সোশ্যাল মিডিয়ায় একটি ভুয়ো ছবি শেয়ার করে দাবি করা হচ্ছে, বিজেপি বিরোধী স্লোগান লেখা প্ল্যাকার্ড হাতে নিয়ে দাড়িয়ে রয়েছে একটি মেয়ে। পোস্টে দেখা যাচ্ছে মুখে কালো কাপড় বেঁধে একটি মেয়ে হাতে প্ল্যাকার্ড নিয়ে একটি মিছিলে হাঁটছেন। এই প্ল্যাকার্ডে ইংরেজি ভাষায় লেখা রয়েছে, “আর হাথরস নয়! নো ভোট টু বিজেপি! #NoVoteToBJP”। পোস্টের ক্যাপশনে লেখা রয়েছে, “NO VOTE TO BJP clearly: NO Vote To BJP Loudly: NO VOTE TO BJP #No Vote To BJP”।

তথ্য যাচাই করে দেখতে পেয়েছি এই দাবি ভুয়ো এবং বিভ্রান্তিকর। একজন সাংবাদিক নিগ্রহের প্রতিবাদে একটি তৃণমূল বিরোধী মিছিলের ছবিকে অপ্রাসঙ্গিক দাবির সাথে ভাইরাল করা হচ্ছে।

উল্লেখ্য, সম্প্রতি নির্বাচন কমিশন পশ্চিমবঙ্গ সহ পাঁচটি রাজ্যের ভোটের সময় তালিকা প্রকাশ করেছে। বাংলায় মোট আট দফায় ভোট হবে। পশ্চিমবঙ্গে প্রথম দফায় ভোটগ্রহণ হবে ২৭ মার্চ। দ্বিতীয় দফায় ভোট ১ এপ্রিল, তৃতীয় দফার ভোটগ্রহণ ৬ এপ্রিল,চতুর্থ দফা ১০ এপ্রিল,পঞ্চম দফার ভোট ১৭ এপ্রিল, ষষ্ঠ দফার ভোট ২২ এপ্রিল, সপ্তম দফা ২৬ এপ্রিল এবং অষ্টম অর্থাৎ শেষ দফার ভোট ২৯ এপ্রিল।

তথ্য যাচাই

এই ছবির সত্যতা যাচাই করার জন্য প্রথমে আমরা গুগলে রিভার্স ইমেজ সার্চ করি। ফলাফলে, স্টক ছবির ওয়েবসাইট ‘অ্যালার্মি’-এর একটি পোস্টে এই ছবিটি দেখতে পাই। আসল ছবিতে দেখা যাচ্ছে প্ল্যাকার্ডে ইংরেজিতে লেখা রয়েছে, “শাট ক্যামেরা”। ছবির ক্যাপশনে লেখা রয়েছে, “কলকাতা, পশ্চিমবঙ্গ, ভারতঃ ১১ এপ্রিল, ২০১৮, একজন মেয়েকে প্ল্যাকার্ড হাতে দেখা যাচ্ছে। বাংলায় পঞ্চায়েত নমিনেশন নিয়ে রিপোর্টিং করার জন্য একজন সাংবাদিককে নিগ্রহ করার প্রতিবাদে শয়ে শয়ে সাংবাদিক বিক্ষোভ দেখাতে পথে নামে। মেয়ো রোডের মহাত্মা গান্ধীর মূর্তির পাদদেশ থেকে শুরু করে ডরিং ক্রসিং অবধি চলে এই মিছিল। হাতে এবং মুখে কালো কাপড় বেধে সাংবাদিক, ক্যামেরাম্যান এবং চিত্রগ্রাহকরা এই মিছিলে অংশ নেয়।“

ছবি দুটি পাশাপাশি তুলনা করে স্পষ্ট হয়ে যায় যে এই ছবিকেই সম্পাদিত করা হয়েছে।

এরপর কিওয়ার্ড সার্চ করে সংবাদমাধ্যম “দ্যা কুইন্ট”-এর একটি প্রতিবেদনে এই খবরটি দেখতে পাই। ২০১৮ সালের পঞ্চায়েতে ভোটের সময় “দ্যা টাইমস অফ ইন্ডিয়ার” সাংবাদিক বিপ্লব মণ্ডলকে শারীরিক হেনস্থার প্রতিবাদে পথে নামে সাংবাদিকরা।

নিষ্কর্ষঃ তথ্য যাচাই করে ফ্যাক্ট ক্রিসেন্ডো সিদ্ধান্তে এসেছে উপরোক্ত পোস্টটি ভুল। একজন সাংবাদিক নিগ্রহের প্রতিবাদে একটি তৃণমূল বিরোধী মিছিলের ছবিকে অপ্রাসঙ্গিক দাবির সাথে ভাইরাল করা হচ্ছে।