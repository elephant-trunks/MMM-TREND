दो व्यक्तियों के बीच बातचीत का एक ऑडियो क्लिप सोशल मीडिया में वायरल हो रहा है. ऑडियो क्लिप में एक व्यक्ति ये दावा करता है कि विश्व स्वास्थ्य संगठन (WHO) ने भारत सरकार को सलाह दी है कि देश को 15 अप्रैल से 15 जून तक लॉकडाउन कर देना चाहिए. भारत सरकार ने इसे मान भी लिया है और आगे ये व्यक्ति WHO भारत के डायरेक्टर के भाई सौरभ को अपना दोस्त बताता है.

“सौरभ ने बताया कि 31 मार्च तक जो ये बंद बोला है न, ये सिनेमा हॉल और मॉल… ये सब इन्होंने सरकार को भेजा था… 15 अप्रैल तक का. लेकिन गवर्नमेंट ने ये बोला कि पैनिक हो जाएंगे एक दम से लोग. तो पहले 31 मार्च तक किया जाए. फ़िर क्या है, इन्होंने 7 दिन बाद गवर्नमेंट को रिपोर्ट भेजी है कि 15 अप्रैल से 15 जून तक इंडिया को लॉकडाउन किया जाए क्योंकि स्थिति हाई रिस्क पे आ रही है. WHO ने रिपोर्ट भेजी है कि इंडिया हाई रिस्क पे रहेगा. 15 अप्रैल से 15 जून, दो महीने तक पूरा लॉकडाउन रहेगा. कोई न दुकान खुलेगी. केवल पुलिस और हॉस्पिटल. 4 दिन बाद वो लोग रिपोर्ट भेजेंगे. लेकिन संभावना है कि 1 अप्रैल से ही लॉकडाउन शुरू हो जाए.”

आगे ये व्यक्ति बताता है कि WHO डायरेक्टर ने सौरभ से कहा कि वो अपने सभी दोस्तों को सूचित कर दे कि इन आठ दिनों के अंदर बैंक से संबंधित सभी काम खत्म कर दे क्योंकि आगे 1 या डेढ़ महीने तक लॉकडाउन लागू रह सकता है. ये व्यक्ति ऑडियो में उत्तर प्रदेश में राम नवमी उत्सव के रद्द होने की भी बात करता है जिससे ये संकेत मिलता है कि शायद इस ऑडियो क्लिप को 1-2 दिन में ही रिकॉर्ड किया गया है.

ऑडियो शेयर करते हुए लिखा जा रहा है – “पता नही कहां तक सच है लेकिन अगर ऐसा है तो बहुत बुरी स्थिति आने वाली है। सभी लोग जरूर सुने।”

WHO के हर देश में डायरेक्टर नहीं है बल्कि स्टेट के प्रतिनिधि हैं. हर प्रतिनिधि को उस देश का प्रमुख भी माना जाता है. भारत के प्रतिनिधि डच नागरिक Hank Bekedam हैं. ऑडियो में व्यक्ति भारत की डायरेक्टर को महिला बताते है. शायद ये हो सकता है कि वो डॉ पूनम खेतरपाल सिंह के बारे में बात कर रहे हो जो कि साउथ ईस्ट एशिया की डायरेक्टर हैं. वो भारतीय मूल की है और पहली महिला है जो इस पोस्ट पर आई हैं.

ऑल्ट न्यूज़ द्वारा WHO के भारत ऑफ़िस से संपर्क करने पर बताया गया कि ऑडियो क्लिप का दावा पूरी तरह से गलत है.

इसके अलावा, ‘प्रेस इन्फॉर्मैशन ब्यूरो(PIB)’ के फ़ैक्ट-चेकिंग विंग ने भी इस दावे को खारिज किया है.

Many ‘lockdown’ rumours are going viral on #WhatsApp and other social media platforms. #PIBFACTCHECK: The assertion made in the message is #fake and pure scaremongering.

Don’t fall for such rumours! pic.twitter.com/aZNMBxLQRo

— PIB Fact Check (@PIBFactCheck) March 19, 2020