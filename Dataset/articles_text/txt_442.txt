भारत में कोविड-19 की दूसरी वेव भयंकर रूप ले चुकी है और हर रोज़ सैकड़ों लोग अपनी जान गंवा रहे हैं. कई मरीज़ ICU बेड्स और ऑक्सीजन की किल्लत के बीच दम तोड़ रहे हैं. वहीं सभी पार्टियां इन मौतों और ऑक्सीजन की कमी का ठीकरा एक-दूसरे के सिर फोड़ रही हैं.

कुछ पत्रकारों और भाजपा समर्थकों ने एक ही जैसे कई ट्वीट का स्क्रीनशॉट शेयर करते हुए AAP सरकार पर निशाना साधा. इस ट्वीट में कोविड-19 से अपने नाना को खोने की बात बताई जा रही है जिसे सबसे पहले दिल्ली महिला आयोग की अध्यक्ष स्वाति मालीवाल ने ट्वीट किया था. उन्होंने लिखा था कि वो अपने नाना को भर्ती करने के लिए नोएडा के शारदा हॉस्पिटल में आधे घंटे खड़ी रहीं लेकिन भर्ती नहीं होने के कारण उनका निधन हो गया. लेकिन जब इसी के जैसे और ट्वीट्स वायरल हुए तो लोगों को लगा कि स्वाति मालीवाल यूपी सरकार को बदनाम करने के लिए ऐसा कह रही हैं.

न्यूज़18 के मैनेजिंग एडिटर अमीश देवगन, सिर्फ़ न्यूज़ के संस्थापक सुरजीत दासगुप्ता, ABP न्यूज़ के एडिटर पंकज झा, पत्रकार मिन्हाज़ मर्चेंट और लेखक अभिनव अग्रवाल ने एक जैसे ट्वीट का ये स्क्रीनशॉट शेयर किया.

This slideshow requires JavaScript.

राजा राममोहन राय लाइब्रेरी फ़ाउंडेशन की अध्यक्ष कंचन गुप्ता, भाजपा सदस्य केया घोष और सुरेन्द्र पूनिया ने भी ये स्क्रीनशॉट शेयर किया. कंचन गुप्ता ने लिखा कि AAP सरकार यूपी प्रशासन को निशाना बनाने के लिए कॉपी-पेस्ट कैंपेन चला रही है. भाजपा समर्थक ऋषि बागरी और अंशुल सक्सेना ने भी कहा कि स्वाति मालीवाल ने नाना की मौत का झूठा दावा किया. इनमें से अधिकतर ट्वीट्स अब डिलीट किये जा चुके हैं.

This slideshow requires JavaScript.

स्वाति मालीवाल ने अपने नाना के निधन की ख़बर 22 अप्रैल को दी थी.

My nana died waiting for emergency support in front of Sharda Hospital Greater NOIDA. I kept standing there for half hour and pleading for admission and nothing happened. Shame! Pathetic!

अगले दिन उन्होंने अंतिम संस्कार के बारे में लिखते हुए ये भी कहा कि वायरल फ़र्ज़ी ट्वीट के आधार पर लोगों ने उनके नाना का भी मज़ाक उड़ाया.

Don’t have a brother so I cremated my nana yesterday. Went to Gadh Ganga for his last rites today. Was very close to him and it has been most painful. Meanwhile fake tweets have been propagated on social media and people have been calling him names. Have some mercy! Reham karo!

— Swati Maliwal (@SwatiJaiHind) April 23, 2021