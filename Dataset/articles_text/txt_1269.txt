बीते दिनों, दिल्ली चुनाव की गर्मी के बीच, एक ख़त वायरल हुआ. इस कथित ख़त को लिखने वाले थे मनोज तिवारी और उसपर पता लिखा हुआ था भारतीय जनता पार्टी के नए नवेले राष्ट्रीय अध्यक्ष जगत प्रकाश नड्डा का. सोशल मीडिया पर बताया गया कि भाजपा के इंटर्नल मामलों से जुड़ा ये ख़त लीक हुआ है और इससे मालूम चल रहा है कि दिल्ली चुनावों में भाजपा की हार को कोई भी नहीं टाल सकता है और ख़ुद भाजपा को भी ये बात मालूम है. इसके बाद भाजपा के ख़िलाफ़ खड़े हुए खेमे ने इसे हर जगह फैलाना शुरू कर दिया.

ऑल्ट न्यूज़ ने इस तस्वीरनुमा ख़त की पड़ताल की तो मालूम पड़ा कि ये झूठा है. असल में इस तस्वीर को फ़ोटोशॉप के ज़रिये बनाया गया है. इस ख़त के फ़ेक होने की वजह हम आपको एक-एक कर के बताते हैं.

1. सबसे पहले हमने रेफ़रेंस के लिए दिल्ली भाजपा के मनोज तिवारी का एक और ख़त देखा. ये ख़त उन्होंने 26 दिसंबर 2019 को प्रधानमंत्री नरेंद्र मोदी को लिखा था. मनोज तिवारी इस ख़त में नरेंद्र मोदी से गुरु गोविन्द सिंह के छोटे साहिबजादों की शहादत के दिन को बाल दिवस के रूप में मनाने की गुज़ारिश कर रहे थे.

मनोज तिवारी के ‘बाल दिवस’ वाले ख़त के सबसे नीचे देखा जाए तो दिखाई पड़ेगा कि वहां उस जगह का पता छपा हुआ है जहां भाजपा का दिल्ली प्रदेश का दफ़्तर है. ये नयी दिल्ली में पंडित पन्त मार्ग का अड्रेस है.

मनोज तिवारी के इस नए वायरल हो रहे ख़त के नीचे जब छपे हुए अड्रेस को देखा गया तो उसमें भारतीय जनता पार्टी के सेन्ट्रल ऑफ़िस का अड्रेस था जो कि पंडित दीन दयाल उपाध्याय मार्ग पर है.

अगर ख़त मनोज तिवारी लिख रहे हैं और दिल्ली भाजपा प्रदेश अध्यक्ष की हैसियत से लिख रहे हैं तो वाजिब सी बात है कि वो अपने दफ़्तर के अड्रेस से ख़त को भेजेंगे. मनोज तिवारी जिस दफ़्तर के मुखिया हैं वो है भाजपा का दिल्ली प्रदेश दफ़्तर. यानी असली अड्रेस होना चाहिए था पंडित पन्त मार्ग का अड्रेस. दिल्ली प्रदेश अध्यक्ष किसी भी हैसियत से ख़त लिखते हुए नीचे भाजपा के केन्द्रीय दफ़्तर का अड्रेस नहीं दे सकता.

2. अगली बात भाजपा के दिल्ली प्रदेश के लेटरहेड की. मनोज तिवारी के ‘बाल दिवस’ वाले ख़त के हेडर और वायरल हो रहे ख़त के हेडर में काफ़ी अंतर है. असली ख़त को जिस कागज़ पर लिखा गया था उसके लेटरहेड पर भाजपा का चुनाव चिन्ह – कमल का फूल छपा हुआ था. साथ ही पूरी चौड़ाई भर में नारंगी और हरे रंग की पट्टी छपी थीं जिसपर हिंदी और अंग्रेजी में भारतीय जनता पार्टी, दिल्ली प्रदेश लिखा हुआ था.

जो ख़त फ़िलहाल वायरल हो रहा था उसमें ऐसा नहीं दिखाई पड़ रहा है. उस ख़त में नारंगी और हरी पट्टी पूरी चौड़ाई में नहीं छपी है और ‘कागज़’ के ऊपरी बायें हिस्से में भाजपा का चुनाव चिन्ह रंगीन स्याही से छपा हुआ है.

‘बाल दिवस’ वाला ख़त वायरल हो रहे ख़त से महज़ सवा महीने पुराना है. इसलिए लेटरहेड लेटेस्ट है और चुनावों के बीच उसके बदले जाने के चांसेज कम ही मालूम पड़ते हैं. इसके साथ ही भाजपा के ऑफ़िशियल अकाउंट से जुलाई में ट्वीट हुए ख़त में भी यही हेडर दिखाई पड़ता है.

State President Shri @ManojTiwariMP wrote a letter to CM @ArvindKejriwal regarding exempting women in Delhi from registration fee on purchase of properties in unauthorised colonies. #DelhiWantsBJP pic.twitter.com/wNHvve3IvA

— BJP Delhi (@BJP4Delhi) July 27, 2019