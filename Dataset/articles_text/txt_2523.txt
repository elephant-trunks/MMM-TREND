ABP न्यूज़ का एक फोटोशॉप्ड स्क्रीनशॉट सोशल मीडिया पर काफी तेजी से वायरल हुआ है, जिसमें यह दावा किया जा रहा है कि देवरिया शेल्टर होम केस के आरोपी गिरिजा त्रिपाठी भाजपा सांसद कलराज मिश्रा की बहन है। नवीन कुमार साह नाम के एक फेसबुक यूजर ने न्यूज चैनल के इस स्क्रीन शॉट को “अरे सुनो देवरिया वाली लड़की सप्लायर गिरिजा त्रिपाठी तो भाजपा सांसद कलराज मिश्रा की बहन है” शीर्षक के साथ शेयर किया है।

कई यूजर ने इसे ट्विटर और फेसबुक पर इसी दावे के साथ शेयर किया है।

अनु यादव नाम के एक ट्विटर हैंडल ने इसी स्क्रीनशॉट को ‘बहुत सुन चुकी,कि जुलमी कब-तक जुर्म करेगा सत्ता के गलियारों से.. #savewomen’ कहते हुए शेयर किया है। यहाँ यह उल्लेखनीय है कि इस यूजर के द्वारा दो तस्वीर पोस्ट की गई है जिसमें दूसरी तस्वीर पर कोई सवाल नहीं उठाया गया है।

अहम खान नाम के एक फेसबुक यूजर ने सबसे पहले इसे कारवां नाम के ग्रुप में शेयर किया था, जिसे कुछ फेसबुक की-वर्ड सर्च के आधार पर ऑल्ट न्यूज़ ने पता लगाया।

टाइम्स नाउ ने भी स्टिंग ऑपरेशन के आधार पर इस दावे को संदर्भित किया और चैनल ने घटना पर अपनी रिपोर्ट पेश की। स्टिंग ऑपरेशन में बाल कल्याण आयोग के अध्यक्ष एसके यादव ने दावा किया कि गिरिजा त्रिपाठी कलराज मिश्रा की बहन है। हालांकि, बाद में भाजपा के प्रवक्ता अनिला सिंह ने इसका खंडन किया और कहा कि गिरिजा त्रिपाठी का कलराज मिश्रा के साथ कोई रिश्ता नहीं है।

द ललनटॉप पर प्रकाशित एक रिपोर्ट के अनुसार कलराज मिश्रा ने यह स्पष्ट किया, “मेरे तीन भाई और दो बहनें थीं। सभी भाई-बहनों की अब डेथ हो चुकी है। एक बहन मिर्जापुर में और दूसरी बहन आजमगढ़ में ब्याही हुई थीं। करीब 20 साल पहले दोनों की मृत्यु हो चुकी है। गिरिजा त्रिपाठी से मेरा कोई संबंध नहीं है। मेरी गिरिजा त्रिपाठी से कोई भी रिश्तेदारी नहीं हैं। मेरे विरोधी लोग इस तरह की अफवाह फैला रहे हैं। मेरे संसदीय क्षेत्र में जो घटना हुई है पुलिस उस पर कार्रवाई कर रही है।”

इस बीच सांसद कलराज मिश्रा के खिलाफ झूठी अफवाह फैलाने को लेकर पुलिस में मामला दर्ज कराया गया जिसमें आम आदमी पार्टी से जुड़े अंकित लाल के ट्वीट का एक स्क्रीनशॉट जोड़ा गया है। इस ट्वीट में एबीपी न्यूज का यही स्क्रीनशॉट है।

हालांकि, अंकित लाल ने बाद में यह स्पष्ट किया कि जब उसे पता चला कि यह न्यूज़ गलत है तो उसने अपना ट्वीट डिलीट कर दिया।

@KalrajMishra – had tweeted out something about you yesterday which I later found to be wrong.

Deleted the tweet as soon as the incorrectness of the info was brought to my notice.

— Ankit Lal (@AnkitLal) August 9, 2018