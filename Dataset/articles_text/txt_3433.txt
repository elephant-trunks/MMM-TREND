प्रधानमंत्री नरेंद्र मोदी ने 3 अक्टूबर को हिमाचल प्रदेश के रोहतांग में अटल सुरंग का उद्घाटन किया था. द हिन्दू की रिपोर्ट के अनुसार 9.02 किलोमीटर लम्बी ये सुरंग मनाली और लाहौल-स्पीति घाटी को जोड़ती है. इसका निर्माण सीमा सड़क संगठन (BRO) ने किया है.

उद्घाटन से पहले कुछ फ़ेसबुक और ट्विटर यूज़र्स ने दो अगल-बगल में बनी सुरंगों की तस्वीरें शेयर करते हुए लिखा, “पीएम श्री @narendramodi जी को दुनिया की सबसे लंबी राजमार्ग सुरंग #अटल_सुरंग के लिए बधाई। यह सुरंग हमारे देश की सीमाओं की रक्षा करने में महत्वपूर्ण भूमिका निभाएगी। मनाली और लेह के बीच की दूरी भी 4 से 5 घंटे कम हो जाएगी जिससे अर्थव्यवस्था और पर्यटन क्षेत्र को बढ़ावा मिलेगा।”

भाजपा सदस्य नरेंद्र कुमार चावला (आर्काइव लिंक) और आदेश गुप्ता (आर्काइव लिंक) भी ये तस्वीर शेयर करने वाले लोगों में शामिल हैं. दोनों के ट्वीट्स को कुल 400 से ज़्यादा बार रीट्वीट किया गया.

This slideshow requires JavaScript.

उसके बाद कई मीडिया आउटलेट्स ने यही तस्वीर अपनी रिपोर्ट्स में पब्लिश कर दी. इनमें न्यूज़18 (आर्काइव लिंक), इंडिया टाइम्स (आर्काइव लिंक), MensXP (आर्काइव लिंक), ओडिशाTV (आर्काइव लिंक) और रश लेन (आर्काइव लिंक) शामिल हैं. इंडिया टाइम्स ने इमेज क्रेडिट द टाइम्स ऑफ़ इंडिया को, MenXP ने BCCL और ओडिशाTV ने रश लेन को क्रेडिट दिया हुआ है. वहीं न्यूज़18 और रश लेन ने इस वायरल इमेज का क्रेडिट किसी को भी नहीं दिया है. इसके अलावा, इंडिया टुडे ने भी अपने आर्टिकल के साथ ये तस्वीर पब्लिश की थी लेकिन बाद में ये आर्टिकल हटा दिया गया.

This slideshow requires JavaScript.

ये कैलिफ़ोर्निया की तस्वीर है

ऑल्ट न्यूज़ ने इस तस्वीर का गूगल पर रिवर्स इमेज सर्च किया और पाया कि इस तस्वीर को पहले भी दर्जनों मीडिया आउटलेट्स अटल-रोहतांग सुरंग बताकर पब्लिश कर चुके हैं.

लेकिन रिजल्ट्स को और खंगालने के बाद के हमें एक ब्लॉग पर 2012 में पोस्ट की गयी यही तस्वीर मिली. इसका टाइटल है, ‘द डेविल्स स्लाइड टनेल’. यहां इस ढांचे की कई और तस्वीरें भी शेयर की गयी हैं.

हमने गूगल पर कीवर्ड सर्च किया और पाया कि द डेविल्स स्लाइड टनेल अमेरिका के कैलिफ़ोर्निया में स्थित है. इस सुरंग का ऑफ़िशियल नाम अमेरिकी कांग्रेसमैन के नाम पर टॉम लैंटोस टनेल है. ये सुरंग 2013 से चालू है. 2012 वाले ब्लॉग में इसके निर्माण के समय की तस्वीरें हैं.

पिछले साल टेक्सस के एक पत्रकार ने भी इसकी दूसरी तस्वीर शेयर की थी.

#BREAKING: I just got confirmation that the #CaldecottTunnel & the Tom Lantos Tunnel at Devil’s Slide will remain OPEN during the PG&E power shutoff. @CaltransD4 crews are working through the night to install generators. #powershutoff #poweroutage pic.twitter.com/1ctgViQZuq — Heather Holmes (@HeatherKTVU) October 9, 2019

इसके अलावा हमने राॅयटर्स पर कीवर्ड सर्च किया तो टॉम लैंटोस टनेल के बनने के बाद की कई तस्वीरें मिलीं. इसके साथ कैप्शन है, “25 मार्च 2013 को कैलिफ़ोर्निया में हाइवे 1 के डेविल्स स्लाइड वाले मुश्किल रास्ते का विकल्प बनने वाली दोनों सुरंगों के पास एक व्यक्ति खड़ा है. ये सुरंग बनने के साथ ही 439 मिलियन डॉलर की परिवहन परियोजना पूरी हुई.”

ओरिजिनल कैप्शन: (A man stands near two tunnels that will replace a notorious stretch of California’s Highway 1 at Devil’s Slide near Pacifica, California March 25, 2013. The tunnels mark the completion of the $439 million transportation project, which bypass a steep, winding portion of the coastal highway south of San Francisco that has long been susceptible to rockslide-related closures.)

यानी, टॉम लैंटोस टनेल की करीब 8 साल पुरानी तस्वीर को भारतीय मीडिया ने हाल में बनी अटल सुरंग का उद्घाटन बताकर पब्लिश किया.

ऑल्ट न्यूज़ ने ये भी पाया कि न्यूज़ वेबसाइट डेली पाकिस्तान ने भी 2 साल पहले इसे हवेलियां-थाकोट सुरंग बताकर पब्लिश किया था. (आर्काइव लिंक)

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.