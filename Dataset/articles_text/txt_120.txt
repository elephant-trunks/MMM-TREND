सोशल मीडिया पर पंजाबी में लिखा एक पत्र काफी शेयर किया जा रहा है. इसके साथ दावा किया गया है कि अमेरिका स्थित ‘सिख फ़ॉर जस्टिस’ (SFJ) ने पंजाब चुनाव से पहले आप को समर्थन दिया है. यूएस स्थित गुरपतवंत सिंह पन्नू द्वारा स्थापित SFJ को भारत सरकार ने 2019 में एक गैरकानूनी संघ के रूप में बैन कर दिया गया था क्योंकि ये भारत से पंजाब को हटाकर एक अलग खालिस्तान बनाने के पक्ष में है.

वायरल लेटर को वकील शशांक शेखर झा ने ट्वीट किया था. इस ट्वीट को 1 हज़ार से ज़्यादा रिट्वीट मिले.

इसे कई वेरीफ़ाईड सोशल मीडिया यूज़र्स ने भी पोस्ट किया, जिनमें भाजपा हरियाणा आईटी सेल के प्रमुख अरुण यादव, भाजपा की युवा शाखा भाजयुमो के राष्ट्रीय मीडिया प्रभारी अमनदीप सिंह, भाजपा नेता अनिर्बान गांगुली, भारतीय युवा कांग्रेस के राष्ट्रीय अध्यक्ष श्रीनिवास बी.वी, और किताब ‘नरेंद्र मोदी सेंसर’ के लेखक अशोक श्रीवास्तव शामिल हैं. इसे ट्विटर हैंडल @PollUpdateInd और CapitalTV India के मुख्य संपादक मनीष कुमार ने भी ट्वीट किया.

This slideshow requires JavaScript.

कई ट्विटर और फ़ेसबुक यूज़र्स ने ये डॉक्यूमेंट शेयर किया है. सोशल मीडिया मॉनिटरिंग टूल क्राउडटेंगल का इस्तेमाल करके हमने देखा कि करीब 20 फ़ेसबुक यूज़र्स ने ऐसा दावा किया है.

वायरल लेटर का अनुवाद करने के लिए हमने गूगल लेंस का इस्तेमाल किया. लेटर में कथित तौर पर घोषणा की गई है कि SFJ ने आप और उनके पंजाब उम्मीदवार सीएम भगवंत मान को पूर्ण समर्थन दिया है. इसमें कहा गया है कि अगर आम आदमी पार्टी चुनाव जीत जाती है, तो SFJ के टारगेट को फिर से पूरा किया जाएगा. गौरतलब है कि लेटर के दूसरे हिस्से में दावा किया गया है कि SFJ ने 2017 में पिछले पंजाब विधानसभा चुनावों के दौरान भी आप का समर्थन किया था.

ज़ी न्यूज़ के रिपोर्टर शिवांक मिश्रा ने गुरपतवंत सिंह पन्नू का एक वीडियो अपलोड करते हुए कहा कि SFJ ने वायरल लेटर नहीं जारी किया है. गुरपतवंत सिंह ने वीडियो में ​​आरोप लगाया कि इस लेटर को जारी करने के पीछे आप का हाथ है.

वायरल लेटर 17 फ़रवरी से सोशल मीडिया पर शेयर किया गया था. पंजाब स्थित पत्रकार तरुनी गांधी ने ट्वीट किया था कि SFJ ने 17 फ़रवरी को सिर्फ एक लेटर जारी किया था जिसमें अभिनेता-कार्यकर्ता दिवंगत दीप सिद्धू को सम्मानित करने के लिए ‘रेल रोको’ विरोध का आह्वान किया गया था. उन्होंने ये भी बताया कि वायरल लेटर और असली ‘रेल रोको’ लेटर के बीच अंतर हैं.

I think Sikh for Justice released only one letter today saying #RailRoko. So far this letter regarding AAP is concerned from SFJ, it needs factcheck. Anyhow here are two letters, anyone can make out the difference. @AamAadmiParty @AartiTikoo @srinivasiyc pic.twitter.com/k5Rkktrnxs

— Taruni Gandhi (@TaruniGandhi) February 17, 2022