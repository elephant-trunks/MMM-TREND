कोरोना वायरस के बढ़ते संक्रमण को देखते हुए भारत समेत दुनिया के कई देशों में लॉकडाउन जारी किया गया. देश में 24 मार्च को 21 दिनों के लॉकडाउन की घोषणा हुई थी. इस दौरान सोशल मीडिया में कई अफ़वाहें चल रही हैं कि कोरोना के बढ़ते संक्रमण की वजह से लॉकडाउन को आगे बढ़ाया जाएगा. इन्हीं अफ़वाहों को सही ठहरती हुई एक तस्वीर मेसेजिंग प्लेटफ़ॉर्म जैसे व्हाट्सऐप समेत सोशल मीडिया पर शेयर हो रही है.

तस्वीर में सबसे ऊपर ‘विश्व स्वास्थ्य संगठन’ लिखा हुआ है जिससे ऐसा लगता है कि इसे WHO द्वारा जारी किया गया है. तस्वीर में आप देख सकते हैं कि 4 अलग-अलग स्टेप दिए गए हैं. इनके मुताबिक पहले स्टेप में 1 दिन का लॉकडाउन जारी किया जाए, दूसरे स्टेप में 21 दिनों और तीसरे स्टेप में 28 दिनों का लॉकडाउन लागू करने की बात कही गई हैं. आखिरी स्टेप में 15 दिनों का लॉकडाउन जारी करने के लिए कहा गया है. आगे लिखा गया है कि भारत सरकार भी इसी चार्ट को फॉलो कर रही है. भारत में सबसे पहले 22 मार्च को 1 दिन का लॉकडाउन जारी किया गया था. उसके बाद ये 24 मार्च से 14 अप्रैल तक 21 दिनों के लॉकडाउन की घोषणा हुई. अब आगे तीसरे स्टेप के तहत 20 अप्रैल से 18 मई तक लॉकडाउन जारी किया जाएगा और आखिरी स्टेप में 25 मई से 10 जून तक 15 दिनों का लॉकडाउन जारी होगा.

ट्विटर हैन्डल ‘@lawrence8836237’ ने ये तस्वीर WHO प्रोटोकॉल की बताते हुए शेयर की है. फ़ेसबुक पर भी ये तस्वीर शेयर करते हुए लोगों से मज़बूत तैयारी करने के लिए कहा गया है.

ऑल्ट न्यूज़ के ऑफ़िशियल ऐप और व्हाट्सऐप नंबर (+91 76000 11160) पर इस तस्वीर की सच्चाई जानने के लिए कई रीक्वेस्ट मिली हैं.

वायरल हो रही तस्वीर को अग़र ध्यान से देखा जाए तो सारी सच्चाई आईने की तरह साफ़ हो जाती है. मेसेज में कई जगह पर स्पेलिंग की गलतियां नज़र आती हैं. मेसेज में शब्दों के बीच-बीच में बेमतलब की स्पेसिंग की हुई हैं. शब्दों में कहीं पर पहला अक्षर कैपिटल है तो कहीं पर स्मॉल जैसे कि Zero, LOCKDOWN, Covid-19, sameway. कहीं APRIL लिखा है तो कहीं APR. नीचे पोस्ट की गई तस्वीर में आप वर्तनी की गलतियों को लाल रंग से हाईलाइट किया हुआ देख सकते हैं.

वायरल हो रहे मेसेज का संज्ञान लेते हुए WHO ने खुद ट्वीट कर इस दावे को ग़लत बताया है. ट्वीट कर ‘WHO साउथ-ईस्ट एशिया’ ने बताया कि उनका ऐसा कोई प्रोटोकॉल नहीं है. सोशल मीडिया में शेयर हो रहा मेसेज फ़र्ज़ी है.

Messages being circulated on social media as WHO protocol for lockdown are baseless and FAKE.

WHO does NOT have any protocols for lockdowns. @MoHFW_INDIA @PIB_India @UNinIndia

— WHO South-East Asia (@WHOSEARO) April 5, 2020