कांग्रेस सांसद अधीर रंजन चौधरी ने 8 फ़रवरी को संसद में धन्यवाद प्रस्ताव के दौरान गृहमंत्री को लेकर एक दावा किया. उन्होंने कहा कि अमित शाह शांति निकेतन के दौरे के समय बांग्ला कवि और नोबेल पुरस्कार से सम्मानित रबीन्द्रनाथ ठाकुर की कुर्सी पर बैठ गए. उन्होंने ये भी कहा कि भाजपा अध्यक्ष जेपी नड्डा और अमित शाह ने कहा कि रबीन्द्रनाथ का जन्म शांति निकेतन में हुआ था.

नीचे उनके पूरे भाषण का वीडियो लगा है जिसे कांग्रेस ने लाइव स्ट्रीम किया था. इसमें 21 मिनट 20 सेकंड पर वो कहते सुने जा सकते हैं, “हम ये कहना चाहते हैं कि बीजेपी पार्टी के नेता अमित शाह जी, बीजेपी पार्टी के नेता नड्डा साहब, चुनाव आया है, बंगाल जा रहे हैं. रबीन्द्रनाथ टैगोर जी के शांतिनिकेतन में जा रहे हैं. कह रहे हैं हिंया (यहां) उनका जनम हुआ है. अरे, अजीब बात है, पहले तो पढ़कर जाइये कि कहां उनका जनम हुई या नहीं. अब अचानक कह रहे हैं शांति निकेतन में जनम हुई है, लोग हंस रहे हैं. हमें बुरा लगता है… हमारे अमित शाह जी, रबीन्द्रनाथ ठाकुर की जो चेयर है, उसपर जाकर बैठ जाते हैं. लोग आपको क्या कहते हैं, पता नहीं. आप जाकर बैठ जाते हैं. ये असम्मान है.”

हम इस आर्टिकल में दो दावों का फ़ैक्ट-चेक कर रहे हैं:

अमित शाह पिछले साल दिसम्बर में पश्चिम बंगाल के दौरे पर थे. उन्होंने शांति निकेतन में स्थित रबीन्द्र भवन में कवि रबीन्द्रनाथ टैगोर को श्रद्धांजलि अर्पित की थी.

20 दिसम्बर, 2020 को उन्होंने इस मौके के बारे में बात करते हुए एक ट्वीट भी किया था. उन्होंने मौके की 4 तस्वीरें शेयर कीं. इनमें से एक तस्वीर में वो एक दीवान पर बैठकर एक किताब में कुछ लिखते नज़र आ रहे हैं. और एक अन्य तस्वीर में एक कुर्सी पर फूल अर्पित करते हुए दिख रहे हैं.

उनके दौरे के बाद से ही ये दावा वायरल है कि वो रबीन्द्र भवन में टैगोर की कुर्सी पर बैठ गए थे जहां आजतक कोई और नहीं बैठा.

असलियत ये है कि जिस कुर्सी में अमित शाह बैठे हैं, वो रबीन्द्रनाथ टैगोर की कुर्सी नहीं है. गृह मंत्री इस तस्वीर में विज़िटर्स बुक साइन कर रहे हैं. यहां अतिथियों के बैठने की व्यवस्था की गयी है.

गवर्नमेंट वेबसाइट पर मौजूद एक अन्य तस्वीर में बांग्लादेश की प्रधानमंत्री शेख हसीना भी विज़िटर्स बुक में साइन करती दिख रही हैं. ये तस्वीर 25 मई, 2018 की है. इस दिन भारतीय प्रधानमंत्री नरेंद्र मोदी और बांग्लादेश की प्रधानमंत्री शेख हसीना ने शांति निकेतन में बांग्लादेश भवन का उद्घाटन किया था. साथ ही दोनों नेताओं ने विश्व भारती यूनिवर्सिटी के कॉन्वोकेशन में भी शिरकत की थी.

अमित शाह का रबीन्द्रनाथ टैगोर की कुर्सी पर बैठने वाला दावा उनके बंगाल दौरे के बाद से ही वायरल है. न्यूज़ मोबाइल और विश्वास न्यूज़ ने दिसम्बर 2020 में इस दावे का फ़ैक्ट-चेक किया था. इसके बावजूद कई लोगों ने ये ग़लत दावा शेयर करना जारी रखा. और अब कांग्रेस सांसद अधीर रंजन चौधरी ने सोमवार को संसद में यही बात कही.

इंडिया टुडे की पत्रकार पौलोमी साहा ने विश्व भारती के कुलपति का अधीर रंजन चौधरी के लिए लिखा गया पत्र ट्वीट किया. इस पत्र में लिखा है, “दुर्भाग्यवश आपको ग़लत सूचना मिली है. ये सच नहीं है.” आगे कहा गया है, “पहले भी उत्तरायण में आने वाली शख़्सियत यहां बैठ चुकी हैं. इनमें पूर्व कुलपति, पंडित जवाहरलाल नेहरु, मैडम प्रतिभा पाटिल, श्री प्रणब मुखर्जी और बांग्लादेश की प्रधानमंत्री शेख़ हसीना शामिल हैं. ये जगह वास्तव में एक खिड़की से लगा दीवान है जहां तकिये लगे हैं…मतलब, ये कोई कुर्सी नहीं है, और न ही ये गुरुदेव के बैठने की जगह थी.”

V-C of #Bengal’s Visvabharati University writes to @adhirrcinc and tells him that he misspoke in Lok Sabha suggesting that @AmitShah sat on Rabindranath’s seat during his visit to the University in December.

Fact is others have also sat on what is just the edge of a window. pic.twitter.com/Qd72rzd4kV

— Poulomi Saha (@PoulomiMSaha) February 9, 2021