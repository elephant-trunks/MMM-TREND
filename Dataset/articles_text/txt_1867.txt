आम चुनाव के बाद फर्जी खबरों का सिलसिला थम सकता है, इस उम्मीद के विपरीत सांप्रदायिक प्रकृति की भ्रामक सूचनाओं का सोशल मीडिया तंत्र को प्रभावित करना जारी है। जून, 2019 में ऐसे कई उदाहरण देखने को मिले।

एक फेसबुक यूजर ने बच्चों से घिरे एक शख्स की तस्वीर साझा की। तस्वीर से जुड़े संदेश के अनुसार, वह रोहिंग्या मुसलमान है, जिसके पास न खाने को कुछ, न पहनने को कपड़े हैं, मगर उसकी तीन पत्नियां और आठ बच्चे हैं। इसमें आगे दावा किया गया कि उस आदमी के पास 29,000 रुपये का मोबाइल फोन भी है।

यह पूरा संदेश इस प्रकार है- “दिल्ली में रोड के किनारे रहने वाला एक लाचार असहाय बेसहारा गरीब #रोहिंग्या जिसके पास खाने और पहनने तक को कुछ नहीं है. बस तीन बीबियां, जिसमें दो गर्भवती हैं 8 बच्चे हैं और एक सस्ता सा घटिया वाला सैमसंग C7 pro मोबाइल है जिसकी कीमत मात्र 29000 रुपये है… हमे उनका जीवनस्तर सुधारना है, इसलिए समय पर टैक्स दीजिए….#चुप_रहिए_देश_में_सेक्युलरिजम_है।

गूगल पर इस तस्वीर की रिवर्स-सर्च हमें News18 की 15 अप्रैल, 2018 की एक ग्राउंड रिपोर्ट तक ले गई, जिसका शीर्षक था- “रोहिंग्याओं ने दिल्ली में अपना शरण-स्थल आग में खो दिया, छह साल का नया जीवन राख में बदल गया।” -(अनुवाद) तस्वीर का श्रेय फोटोग्राफर देबयान रॉय को दिया गया था। इस रिपोर्ट के मुताबिक, हारून नाम का रोहिंग्या म्यांमार में उत्पीड़ित होकर भाग आया था। उनका परिवार, और 52 अन्य रोहिंग्या परिवार, 2012 से दिल्ली के मदनपुर खादर में एक अस्थायी शिविर दारुल हिजरत में रह रहे थे। 15 अप्रैल, 2018 को शिविर में आग लग गई और यह राख में बदल गया।

एक अन्य उदाहरण में, शरणार्थियों पर BBC की एक वीडियो रिपोर्ट से ली गई युवा रोहिंग्या लड़की की एक तस्वीर एक झूठे, सांप्रदायिक दावे के साथ साझा की गई थी।

कई सोशल मीडिया यूज़र्स द्वारा शेयर किए गए एक वीडियो के साथ दावा किया गया कि यह मुस्लिम समुदाय के सदस्यों द्वारा एक हिंदू व्यक्ति की हत्या को दिखलाता है। वीडियो के साथ यह संदेश था- “मरने वाला हिन्दू और मारने वाला मुसलमान है… शायद इसलिए बुद्धिजीवियों की नजर में ये लिंचिंग नहीं है”। इसे फेसबुक पर कई व्यक्तियों द्वारा साझा किया गया था।

यह वीडियो, वास्तव में बांग्लादेश की 2017 की एक घटना को दर्शाता है। 1 अप्रैल, 2017 को हमलावरों ने अबू सैयद की हत्या कर दी और मो. अली को गंभीर रूप से घायल कर दिया। ये दो लोग जुबो लीग के नेता मोनीर हुसैन सरकार की हत्या में आरोपी और फरार थे। यह घटना बांग्लादेश में कोमिला जिले के टिटास उपखंड में हुई और एक स्थानीय समाचार वेबसाइट ने इसकी खबर भी की थी।

#लखनऊ यह घटना #इंटोजा थाना क्षेत्र की कल की है, #शांतिप्रीय_कोम के #इस्लाम,और चार पांच लोग और, इसकी बहन का रेप करने आए इसने रेप नही करने दिया तो इसकी बहन और दोनों को बुरी तरह पीटा, आप लोगों का अंत निश्चित है, और इस घटना में क्या पुलिस वाले इन्हें अस्पताल पहुंचा सकते थे, पर दुर्भाग्य देखिए हमारे देश के शासन का।

एक युवक-युवती को खून से लथपथ हालत में दिखलाता विचलित करने वाला वीडियो, सोशल मीडिया में उपरोक्त दावे के साथ साझा किया गया कि “शांतिप्रिय समुदाय के लोगों” द्वारा लड़की पर यौन उत्पीड़न हमले का उसके भाई द्वारा विरोध करने पर भाई-बहन को मारा गया। “शांतिप्रिय समुदाय” शब्द का प्रयोग व्यंग्यात्मक रूप से मुस्लिम समुदाय के लिए किया जाता है। इस दावे में “जागो हिंदू जागो” नारे से यह बताया गया कि वीडियो में प्रताड़ित लोग हिंदू समाज के हैं।



यह घटना लखनऊ के इटौंजा में हुई थी, ना कि इंटोजा में, जैसा कि वायरल संदेश में दावा किया गया था। ऑल्ट न्यूज़ ने लखनऊ पुलिस के मीडिया प्रभारी आशीष कुमार से बात की, जिन्होंने इस दावे को खारिज कर दिया। “इसमें कोई हिंदू मुस्लिम की बात नहीं है। दोनों पक्ष मुस्लिम समुदाय के ही थे। यह दावा कि बलात्कार का प्रयास किया गया, वह भी गलत है। बच्चों के बिच पहले झगड़ा हुआ और बाद में बड़े भी उलझ पड़े। यही हुआ था”। इसके अलावा, यूपी पुलिस ने इस घटना से संबधित दावे के बारे में स्पष्ट करने के लिए ट्वीटर का इस्तेमाल किया। ट्वीट करके उन्होंने बताया कि दोनों पक्ष एक ही समुदाय के थे।

पूर्व ऑस्ट्रेलियाई प्रधानमंत्री जूलिया गिलार्ड के एक कथित भाषण के हवाले से, सोशल मीडिया में एक संदेश वायरल है, जिसमें वह मुसलमानों को देश छोड़ने के लिए कह रही हैं। 2010 से 2013 तक ऑस्ट्रेलिया की 27वीं प्रधानमंत्री रहीं गिलार्ड के इस कथित भाषण का एक हिस्सा है- “मुस्लिम, जो शरिया कानून की मांग कर रहे हैं, उन्हें बुधवार तक ऑस्ट्रेलिया छोड़ने के लिए कहा गया है क्योंकि ऑस्ट्रेलिया कट्टरपंथी मुसलमानों को आतंकवादी के रूप में देखता है। प्रत्येक मस्जिद की तलाशी होगी और इस प्रक्रिया में मुसलमान हमारे साथ सहयोग करेंगे।”

ऑल्ट न्यूज़ ने पाया कि गिलार्ड के नाम से दिया गया यह भाषण विभिन्न स्थानों से लिए गए भागों को जोड़कर बनाया गया था। इसमें से ज़्यादातर हिस्सा, जॉर्जिया के एक स्थानीय समाचार पत्र द्वारा प्रकाशित लैरी बोल्डर्मिल्क के एक लेख में से था। अमेरिकी तथ्य-जांच वेबसाइट स्नोप्स के अनुसार, “‘उद्धरण:’ शब्द से शुरू होने वाले पैराग्राफ के उदाहरण का सब कुछ, अमेरिका पर 9/11 हमलों के तुरंत बाद, एक पूर्व अमेरिकी वायुसेना अधिकारी द्वारा लिखे गए एक लेख से, 2001 में उठाए गए शब्दों का ऑस्ट्रेलियाई संस्करण है और ऑस्ट्रेलिया या जूलिया गिलार्ड से इसका कुछ भी लेना-देना नहीं था”-(अनुवाद )।

इसकी अनुमती कैसे दी गई @HMOIndia? तिरुपति बोर्ड से सुधा मूर्ति ने इस्तीफा दे दिया। जगन ने अपने मामा, कट्टर ईसाई प्रचारक, यहोवा विंसेंट सुब्बारेड्डी (वाईवी सुब्बारेड्डी) को सबसे अमीर हिन्दू मंदिर, तिरुपति तुमाल बालाजी मंदिर का अध्यक्ष बना दिया, वह आंध्र में ज़्यादा से ज़्यादा चर्च बनाने के लिए काम करते हैं। (अनुवाद)

उपरोक्त संदेश मधु किश्वर ने ट्वीट किया जिन्होंने आरोप लगाया कि आंध्रप्रदेश के मुख्यमंत्री जगन मोहन रेड्डी ने कथित “कट्टर ईसाई प्रचारक” अपने मामा को, लेखक और इन्फोसिस फाउंडेशन की अध्यक्ष सुधा मूर्ति की जगह, तिरुमाला तिरुपति मंदिर ट्रस्ट के अध्यक्ष के रूप में नियुक्त किया था। किश्वर ने अपने ट्वीट में दावा किया कि जगन मोहन रेड्डी के मामा वाई.वी. सुब्बा रेड्डी का पूरा नाम यहोवा विंसेंट सुब्बारेड्डी है।

How can this be allowed @HMOIndia? Sudha Murthy resigns from Thirupathi board. Jagan appoints his uncle YEHOVA VINCENT Subbareddy( YV SUBBARADDY) -a staunch Evangelist as chairman of TIRUPATI TUMALA BALAJI TEMPLE, richest Hindu shrine

He works to spread more CHURCHES in Andhra.

— MadhuPurnima Kishwar (@madhukishwar) June 11, 2019