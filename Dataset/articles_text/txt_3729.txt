सोशल मीडिया पर एक वीडियो वायरल हो रहा है जिसमें एक शख़्स एक मुस्लिम दुल्हन के गाल पर प्यार से किस कर रहा है. अखिल भारतीय विद्यार्थी परिषद (ABVP), दिल्ली की जॉइंट सेक्रेटरी अणिमा सोनकर ने ये वीडियो शेयर करते हुए लिखा, “इसे आसमानी किताब में क्या कहा गया है? क्यूंकि मिस्टर सेक्युलर आमिर खान ने अपने सबसे चर्चित शो ‘सत्यमेव जयते’ में इस्लामिक समाज की कोई बुराई नहीं दिखायी.”(आर्काइव लिंक यहां देखें)

भाजपा दिल्ली के नेता गौरव खारी ने इस यही वीडियो शेयर करते हुए लिखा, “इसे आसमानी किताब में क्या कहा गया हैं ?निकाहनामा पर दस्तख़त करवाने के बाद मुल्ला जी विशेष प्रकार से आशीर्वाद देते हुए.”

ABP न्यूज़ की पत्रकार आस्था कौशिक ने भी ये वीडियो शेयर किया और लिखा, “ऐसा झपट्टा तो दुल्हन की अम्मी-सहेली भी नहीं मारा करतीं…बड़े-बुजुर्ग तो स्नेह से आशीर्वाद दिया करते हैं.” इस ट्वीट को 7,000 से ज़्यादा बार लाइक और 2,000 से ज़्यादा बार रीट्वीट किया गया.

ये क्लिप और भी सोशल मीडिया यूज़र्स ने इसी दावे के साथ शेयर की.

फै़क्ट-चेक

इस वीडियो में दिख रहा शख़्स दुल्हन का पिता है. फे़सबुक पेज ‘Islamabad style_icon’ ने 19 अगस्त को ये वीडियो अपलोड किया था और कैप्शन था, “अब मेरी बेटी का दूसरा जीवन शुरू हो रहा है और अब उसे किसी और का प्यार मिलेगा, पर मैं उसे बताना चाहता हूं कि उसका पिता हमेशा उसके लिए खड़ा रहेगा.”(Now my daughter begins a new life and there will be another person who she’ll turn to for love and protection, but I want her to know that her father will always be there for her)

इस पोस्ट में ‘zamalsamanphotography’ (Zamal & Saman Photography)’ नाम का पेज भी टैग किया गया था. ये कंपनी पाकिस्तान में है और शादी और अन्य तरह के फ़ोटो-शूट्स करती है. जब ये वीडियो वायरल हुआ तो इस पेज ने फे़सबुक और इन्स्टाग्राम पर इसके पीछे का सच बताया और कहा कि सोशल मीडिया के इन दावों से पिता और बेटी बहुत दुखी हैं. कंपनी ने भी ये वीडियो अपने पेज पर शेयर किया था लेकिन इसके साथ भद्दी बातें जोड़े जाने के बाद पेज से हटा लिया.

ऑल्ट न्यूज़ से बात करते हुए जमाल और समान ने बताया कि इस परिवार के लिए फ़ोटोग्राफ़ी करते हुए उन्हें 3 साल हो चुके हैं.

एक पिता का अपनी बेटी की शादी पर उसे प्यार से किस करने वाले वीडियो को सोशल मीडिया पर भद्दे कमेंट के साथ शेयर किया गया और शेयर करने वालों में भाजपा से जुड़े कई लोग शामिल हैं.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.