अगर झूठी खबरों की बढ़ोत्तरी को देखें तो इस साल का आखिरी महीना भी कोई अलग नहीं रहा। दिसंबर में चर्चा में रहने वाली सभी झूठी खबरों की एक झलक पेश है।

1. प्रधानमंत्री नरेंद्र मोदी की अहमदाबाद से मेहसाणा तक सीप्‍लेन पर सवारी को भारत में उड़ने वाला अब तक का पहला सीप्‍लेन बताया गया। यह दावा पीएम मोदी जी की व्‍यक्तिगत वेबसाइट पर किया गया था और इसे बीजेपी पदाधिकारियों और मुख्‍यधारा के मीडिया घरानों द्वारा दोहराया गया। हालांकि यह दावा झूठा साबित हुआ जब पता लगा कि वर्ष 2010 में अंडमान व निकोबार प्रायद्धीप में सीप्‍लेन सबसे पहले उपयोग किया गया था।

2. भारत के पहले सीप्‍लेन के दावे से मिलता-जुलता दावा भारत की पहली मेट्रो – दिल्‍ली मेट्रो के बारे में एक भाषण के दौरान प्रधानमंत्री मोदी जी ने किया। पीएम मोदी ने दावा किया कि भूतपूर्व पीएम अटल बिहारी वाजपेयी देश की पहली मेट्रो सेवा के 2002 में यात्री बने थे। हालांकि भारत में पहली मेट्रो सेवा 1984 में शुरू हुई थी।

3. गुजरात में विधानसभा चुनाव के समय सोमनाथ मंदिर में राहुल गांधी के जाने पर विवाद खड़ा हो गया जब यह दावा किया जाने लगा कि उन्‍होंने मंदिर में गैर-हिंदुओं के प्रवेश वाले रजिस्‍टर में हस्‍ताक्षर किए थे। मूल रूप से जी गुजराती के एक पत्रकार द्वारा प्रकाशित यह ‘खबर’ मुख्‍यधारा के मीडिया के लिए जल्‍दी ही सबसे बड़ी स्‍टोरी बन गई। बाद में पता चला कि बहस का मुद्दा बनी यह एंट्री दरअसर किसी अन्‍य व्‍यक्ति ने की थी और इसे गलत ढंग से पेश किया गया ताकि यह लगे कि राहुल गांधी ने इस पर हस्‍ताक्षर किए थे। मूल एंट्री मंदिर के नियमित रजिस्‍टर में की गई थी।

4. दिसम्बर महीने के आरंभ में, टाइम्‍स नाउ ने प्राइम टाइम पर एक स्‍टोरी चलाई जिसमें दिखाया गया कि किस तरह पशुओं को ‘यातना’ दी जा रही है। इस स्‍टोरी का हैशटैग #CowSlaughterCruelty था। इस स्‍टोरी के साथ गाय काटने का तो कोई वीडियो नहीं था लेकिन पशुओं पर क्रूरता के तौर पर दिखाया जा रहा वीडिया असल में पशु चिकित्‍सा संबंधी ऑपरेशन था जिसे गर्भवती पशुओं में गर्भाशय में ऐंठन की समस्‍या का इलाज करने के लिए किया जाता है।

5. उडूपी-चिकमंगलूर की बीजेपी सांसद, शोभा करंदलजे ने आरोप लगाया कि परेश मेस्‍ता को क्रूरतापूर्वक यातना देकर ‘जिहादी तत्‍वों’ ने मार डाला। ज्ञात हो कि परेश मेस्‍ता का शव राज्‍य के उत्तर कन्‍नड़ जिले में होनावर शहर की एक झील में पाया गया था। उनकी बात को इंडिया टूडे द्वारा एक ट्वीट में दोहराया गया। कर्नाटक पुलिस द्वारा जारी की गई फोरेंसिक रिपोर्ट के विवरणों से इस दावे की सच्‍चाई सामने आई जिसमें बताया गया था कि कोई यातना नहीं दी गई। दूसरी घटना में, शोभा करंदलजे ने दावा किया कि ‘जिहादियों’ ने होनावर में एक हिंदू लड़की से बलात्‍कार और हत्‍या करने का प्रयास किया। यह दावा भी झूठा साबित हुआ जब पुलिस ने बताया कि ऐसी कोई घटना नहीं हुई। करंदलजे पर विभिन्‍न समूहों के बीच द्वेष पैदा करने के लिए मामला दर्ज किया गया।

Can any civilised society accept the brutality meted out on Paresh Mesta?Worse of all is the stony silence from CM @siddaramaiah.Is it because the victim is a Hindu

— Shobha Karandlaje (@ShobhaBJP) December 10, 2017