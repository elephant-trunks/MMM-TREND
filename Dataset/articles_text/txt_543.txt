हाल ही में सिंगर कारालीसा मोंतेरो ने प्रो-भाजपा प्रोपगेंडा वेबसाइट ऑप-इंडिया के एक तथाकथित आर्टिकल का मॉर्फ़्ड स्क्रीनशॉट शेयर कर दिया था. इसमें ग़लत दावा किया गया था कि पर्यावरण ऐक्टिविस्ट ग्रेटा थुन्बेरी का असली नाम ‘ग़ज़ाला भट’ है. कारालिसा ने बाद में ये ट्वीट डिलीट कर लिया. इसके बाद एक और स्क्रीनशॉट वायरल हो रहा है. लेकिन इस बार, खुद कारालिसा का ट्वीट बताकर. इसमें सिंगर कारालिसा का एक तथाकथित ट्वीट दिख रहा है जिसमें लिखा है, “जब भी किसी हिन्दू को मारा जाता है, मुझे इससे चरम सुख मिलता है. मोदी भले ही कांग्रेस मुक्त भारत का सपना देख रहे हों, लेकिन हमें जल्द ही हिन्दू मुक्त इंडिया देखने को मिल सकता है. आमीन!”

ऑप-इंडिया ने हिंदी और अंग्रेज़ी में इस तथाकथित ट्वीट पर आर्टिकल लिख दिया. इस आर्टिकल में ऑप-इंडिया ने कारालिसा पर निजी हमला तो किया ही, साथ में उन्हें एक ‘फे़क न्यूज़ पेडलर’ के तौर पर पेश करने की कोशिश की. विडम्बना कहें या मज़ाक, ऑप-इंडिया आगे ये भी कहता है कि ये ट्वीट फे़क हो सकता है.

This slideshow requires JavaScript.

फे़क न्यूज़ और ग़लत दावों वाले कॉलम में अक्सर अपनी जगह बनाने वाले भाजपा सदस्य सुरेन्द्र पूनिया ने भी ये स्क्रीनशॉट शेयर किया. आर्टिकल लिखे जाने तक 5,000 से ज़्यादा लोग इसे रीट्वीट भी कर चुके हैं.

ट्विटर यूज़र @woman_tigress ने ये स्क्रीनशॉट शेयर करते हुए लिखा, “क्या ये नियमों के खिलाफ नहीं है? @Twitter” इसे भी 5,000 से ज़्यादा लोगों ने रीट्वीट किया.

इस स्क्रीनशॉट पर तारीख़ ‘1 जनवरी’ लिखी है. एक महीने बाद किसी ट्वीट का अचानक शेयर किया जाना ही संदेह पैदा करता है.

इस ट्वीट की एक ओरिजिनल ट्वीट से तुलना करने पर कई फ़र्क नज़र आते हैं.

1. ऊपर दायीं तरफ़ ड्रॉप डाउन के लिए नीचे की दिशा में तीर का निशान है, जबकि वहां तीन डॉट्स होते हैं.

2. तारीख़ में 2021 के बाद डॉट नहीं है. न ही ट्वीट ये जानकारी है कि ट्वीट किस डिवाइस से किया गया.

3. वायरल स्क्रीनशॉट में रीट्वीट्स, कोट-ट्वीट्स और लाइक्स दिखाने वाला बार भी नहीं दिख रहा है.

ये स्क्रीनशॉट शेयर करने वाले एक यूज़र को कारालिसा ने जवाब देते हुए लिखा, “अपने डैड व्हाट्सऐप यूनिवर्सिटी को बोलो कि ये बंद करे. और इस फे़क ट्वीट के खिलाफ़ केस दर्ज करवाया जा चुका है.”

Tell your dad WhatsApp University band kar lo.

And a case has been filed against this fake tweet. https://t.co/7kLkBY7Lrx

— Caralisa Monteiro (@runcaralisarun) February 6, 2021