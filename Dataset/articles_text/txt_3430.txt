मुंबई पुलिस कमिश्नर परम बीर सिंह ने 8 अक्टूबर को मीडिया को जानकारी दी कि उनकी पड़ताल में टेलीविज़न रेटिंग पॉइंट यानी टीआरपी रैकेट का भांडाफोड़ हुआ है. टीआरपी एक रेटिंग सिस्टम है जिसकी मदद से चैनलों की व्यूअरशिप का पता चलता है. परम बीर सिंह ने कहा कि जिन घरों में बार-ओ-मीटर (BAR-O-meter) लगा हुआ था, वहां के लोगों को कुछ विशेष टीवी चैनल लगाए रखने के लिए पैसे दिए गए. उन्होंने इस रैकेट में 3 चैनलों का नाम लिया- फ़क्त मराठी, बॉक्स सिनेमा और रिपब्लिक भारत.

ठीक उसी दिन रिपब्लिक टीवी ने कहा कि एफ़आईआर की कॉपी में उनका नहीं बल्कि इंडिया टुडे का नाम है, जिसकी जांच होनी है. इसके बाद ही इंडिया टुडे ने एक रिपोर्ट पब्लिश की जिसमें एक गवाह ने खुलासा किया कि रिपब्लिक टीवी की तरफ़ से उसे हर महीने 400 रुपये दिए जाते थे.

इसके बाद सोशल मीडिया पर उद्धव ठाकरे की एक तस्वीर वायरल हुई जिसमें वो रिपब्लिक टीवी देखते नज़र आ रहे हैं. ये ट्विटर पर काफ़ी शेयर की गयी.

ट्विटर यूज़र @atulsinha02 (आर्काइव लिंक) और @VivekCEO (आर्काइव लिंक) ने सीएम उद्धव ठाकरे की तस्वीर अपलोड हुए दावा किया कि वे रिपब्लिक टीवी देख रहे हैं.

This slideshow requires JavaScript.

कुछ फ़ेसबुक यूज़र्स ने भी इस तस्वीर को शेयर किया.

मॉर्फ़ की गयी तस्वीर

ऑल्ट न्यूज़ ने InVid टूल की मदद से इसका रिवर्स इमेज सर्च किया.

हमने पाया कि ये वायरल तस्वीर एडिट की हुई है. इसकी ओरिजिनल तस्वीर आउटलुक की गैलरी में मौजूद है. इसका क्रेडिट पीटीआई को दिया गया है और कैप्शन है, “कोरोना वायरस को बढ़ने से रोकने के लिए देशव्यापी लॉकडाउन के दौरान कोविड-19 पर तैयारी के लिए महाराष्ट्र के मुख्यमंत्री उद्धव बालासाहेब ठाकरे के साथ वीडियो कॉन्फ़्रेंसिंग के ज़रिये बात करते प्रधानमंत्री नरेंद्र मोदी. (Prime Minister Narendra Modi interacts with Maharashtra CM Uddhav Balasaheb Thackeray via video conference on COVID-19 preparedness, during the nationwide lockdown to curb the spread of coronavirus)” इस तस्वीर की तारीख 27 अप्रैल, 2020 लिखी हुई है.

नीचे दी गयी तुलना में साफ़ नज़र आ रहा है कि तस्वीर में रिपब्लिक टीवी के ब्रॉडकास्ट को मॉर्फ़ किया गया है.

नज़दीक से देखने पर पता चलता है कि वायरल इमेज में टीवी पर #CantBlockRepublic दिखता है. इसका इस्तेमाल कर हमने ट्विटर पर कीवर्ड सर्च किया तो पाया कि ये मॉर्फ़ की गयी इमेज 11 सितम्बर को ब्रॉडकास्ट हुए रिपब्लिक टीवी बुलेटिन की है.

यानी, वायरल तस्वीर, जिसमें महाराष्ट्र के मुख्यमंत्री उद्धव ठाकरे रिपब्लिक टीवी देख रहे हैं, मॉर्फ़ की हुई है. असल में उद्धव ठाकरे देश के प्रधानमंत्री नरेंद्र मोदी से वीडियो कांफ्रेंस के ज़रिये बात कर रहे थे.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.