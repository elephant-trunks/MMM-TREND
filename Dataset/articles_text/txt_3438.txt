ऐक्टर रूपा दत्ता ने फ़िल्म डायरेक्टर अनुराग कश्यप पर आरोप लगाते हुए एक फ़ेसबुक पोस्ट लिखा. उन्होंने इस पोस्ट में एक व्यक्ति से फ़ेसबुक मेसेंजर पर हुई बातचीत के स्क्रीनशॉट्स शेयर किए. और दावा किया कि ये उनकी अनुराग कश्यप से 2014 में हुई बातचीत के स्क्रीनशॉट्स हैं. उन्होंने बताया कि फ़ेसबुक पर अनुराग सफ़र नाम की आईडी अनुराग कश्यप की है. ये दावा उन्होंने अपने ट्विटर हैंडल से भी किया. ट्विटर बायो के मुताबिक रूपा दत्ता पश्चिम बंगाल करनी सेना की स्टेट प्रेसिडेंट हैं. (पोस्ट का आर्काइव लिंक)

ये दावा ऐसे वक़्त किया जा रहा है जब कुछ दिन पहले ही अनुराग कश्यप पर पायल घोष ने यौन शोषण के आरोप लगाये थे. अनुराग कश्यप ने इन आरोपों को ट्वीट्स के ज़रिये बेबुनियाद बताया और अब कानूनी लड़ाई लड़ रहे हैं.

रूपा दत्ता के इस बातचीत को पब्लिक करने के बाद न्यूज़ नेशन ने उन्हें अपने शो में बुलाया और ये ख़बर आने लगी कि पायल घोष के बाद अब एक्ट्रेस रूपा दत्ता ने अनुराग कश्यप पर गंभीर आरोप लगाए हैं. इंटरव्यू में बताया कि अनुराग कश्यप ड्रग्स भी लेते हैं. रूपा ने कहा कि वो अपने आर्टिस्ट को भी ड्रग्स सप्लाई करता है और एनसीबी को इसकी जांच करनी चाहिए.

न्यूज़ नेशन ने उन्हें रात के एक शो में भी बुलाया जिसे दीपक चौरसिया होस्ट करते हैं. यहां रूपा ने बताया कि वो कभी अनुराग कश्यप से मिली नहीं हैं. ये दावा सिर्फ़ फ़ेसबुक पर हुई बातचीत के आधार पर ही किया जा रहा है. इनख़बर ने भी इस पर रिपोर्ट पब्लिश किया है.

रूपा ने जो स्क्रीनशॉट्स शेयर किये हैं उसमें यूज़र का नाम ‘अनुराग सफ़र’ है. उनके दावों पर होने वाले शक का बीज यहीं से पड़ जाता है.

हमने जब ये आईडी फ़ेसबुक पर ढूंढने की कोशिश की तो बिना किसी मुश्किल के हमें ये प्रोफ़ाइल मिल गयी. (इस यूज़र का प्रोफ़ाइल पिक्चर वही है जो रूपा द्वारा शेयर किये गए स्क्रीनशॉट में दिख रही है.) इसके कुछ पोस्ट देखकर पता चलता है कि वो आयरलैंड में रहता है.

ट्विटर पर ढूंढने पर हमें इस व्यक्ति का ट्विटर हैंडल भी मिल गया. इसके हैंडल से इसके कई फ़ेसबुक पोस्ट भी क्रॉस-पोस्ट हुए हैं. इस ट्विटर हैंडल को खंगालने पर पता चला कि इसने साल 2010 में एक ट्वीट करते हुए बताया था कि वो फ़िल्म डायरेक्टर अनुराग कश्यप नहीं है. और गुज़ारिश की थी कि उसे डायरेक्टर समझ कर लोग परेशान न करें.

Pl Excuse me friends!!! I am not film director or producer Anurag Kashyap. I am another Anurag. Please do not bug me considering him.

— Anurag Safar (@anurag_safar07) September 15, 2010