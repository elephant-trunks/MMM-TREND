बॉलीवुड अभिनेत्री कंगना रानौत अभिनेता सुशांत सिंह राजपूत की मौत के बाद से ही खबरों में हैं. वे फ़िल्म इंडस्ट्री के परिवारवाद का शिकार होने की बात लगातार करती आयीं हैं और उनके मुताबिक सुशांत के साथ भी यही हुआ था. हालांकि बॉलीवुड पर लगातार बोलती आ रहीं कंगना का अब शिवसेना के नेतृत्व वाली महाराष्ट्र सरकार के साथ नया विवाद शुरू हो चुका है. और ये लड़ाई अब राजनीतिक रूप ले चुकी है. महीने की शुरुआत में ही कंगना ने मुंबई की पाकिस्तान अधिकृत कश्मीर से तुलना की थी, उसके बाद बृहन्मुंबाई म्युनिसिपल कॉरपोरेशन (BMC) ने उनके बांद्रा स्थित ऑफ़िस के एक हिस्से को तोड़ दिया था.

टाइम्स नाउ पर नविका कुमार के साथ इंटरव्यू के दौरान कंगना ने दावा किया कि वो भाजपा के साथ गठबंधन होने के कारण शिवसेना को वोट देने के लिए मजबूर थीं. उन्होंने बांद्रा में वोट डालने की बात करते हुए कहा, “मैं बीजेपी सपोर्टर हूं. मैं शिवसेना के लिए वोट क्यों करूंगी?” उन्होंने कहा, “देखिए मुझे राजनीति समझ नहीं आती. मुझे इसकी कोई जानकारी नहीं है. मुझे समझ नहीं आता कि यह गुटबाजी क्यों होती है लेकिन मैं शिवसेना को वोट देने के लिए मजबूर थी क्योंकि वहां भाजपा का विकल्प ही नहीं था. उस क्षेत्र में उनका गठबंधन सिर्फ शिवसेना के साथ ही था इसलिए मैंने उन्हीं को वोट दिया और अब मुझे उसका ईनाम मिल रहा है.”

I voted for Sena though I support BJP. But I was ‘forced’ to vote due to their alliance: Kangana Ranaut (@KanganaTeam), Actor tells Navika Kumar on #FranklySpeakingWithKangana. pic.twitter.com/XlFh0ngmxI — TIMES NOW (@TimesNow) September 16, 2020

फ़ैक्ट-चेक

इंडिया टुडे के उप संपादक कमलेश सुतार ने कंगना के दावे में कुछ तथ्यात्मक गलतियों की ओर इशारा किया. उन्होंने लिखा, ”महाराष्ट्र सीईओ के आंकड़ों के अनुसार कंगना रानौत बांद्रा वेस्ट सीट की मतदाता हैं. 2019 में भाजपा के आशीष शेलर यहां से सेना-भाजपा गठबंधन के प्रतिनिधि थे. लोकसभा में फिर से भाजपा की पूनम महाजन ने चुनाव जीता.”

I see some factual error here. @KanganaTeam says she ws forcd to vote for Shivsena. As per @CEO_Maharashtra data, @KanganaTeam is a voter of Bandra west seat. Ashish Shelar of BJP was Sena-BJP candidate here in 2019. In Loksabha agn Poonam Mahajan of the BJP fought n won. https://t.co/to48IJgUtD pic.twitter.com/56OrytAWyd — Kamlesh Sutar (@kamleshsutar) September 16, 2020

सुतार के ट्वीट के जवाब में कंगना ने उन पर झूठ फैलाने का आरोप लगाया और उन्हें लीगल नोटिस भेजने की चेतावनी दी. उन्होंने लिखा, ”मैं साफ़ तौर से लोकसभा चुनाव की बात कर रही हूं लेकिन ये जानबूझकर विधानसभा चुनाव की बात ला रहे हैं.”

हालांकि जैसा कि सुतार ने बताया, कंगना का दावा कि वो शिवसेना को वोट देने के लिए मजबूर थीं, सच नहीं हो सकता. कंगना रानौत जिस क्षेत्र में लोकसभा और विधानसभा वोट डालने के लिए रजिस्टर्ड हैं वहां के प्रतिनिधि भाजपा के थे. साथ ही भाजपा-शिवसेना गठबंधन ने चुनाव लड़ा था.

लोकसभा चुनाव

2019 के लोकसभा चुनाव में कंगना ने खार के पोलिंग बूथ में वोट दिया.

#Mumbai: Actor Kangana Ranaut after casting her vote at a polling booth in Khar. #LokSabhaElections2019 pic.twitter.com/L4nXhMbyvj — ANI (@ANI) April 29, 2019

खार मुंबई का सब-अर्बन ज़िला है जो मुंबई नॉर्थ सेंट्रल लोकसभा क्षेत्र के अन्तर्गत आता है. ये जानकारी आप चीफ़ इलेक्टोरल ऑफ़िसर, महाराष्ट्र की वेबसाइट पर ’जनरल इन्फॉर्मेशन लिस्ट ऑफ़ पोलिंग स्टेशन’ सेक्शन में जाकर देख सकते हैं.

भाजपा की पूनम महाजन भाजपा-शिवसेना की प्रतिनिधि थीं जिहोने मुंबई नॉर्थ सेंट्रल में जीत दर्ज की थी.

यानी, कंगना का ये दावा कि लोक सभा चुनाव में वो भाजपा के साथ पार्टी के गठबंधन के कारण शिवसेना प्रतिनिधि को वोट करने के लिए मजबूर थीं, सच नहीं हो सकता.

विधानसभा चुनाव

अमर उजाला की एक रिपोर्ट के अनुसार अक्टूबर 2019 में विधानसभा चुनाव के समय कंगना मुंबई में नहीं थी. अगर उन्होंने वोट दिया होता तो वो भाजपा नेता के लिए होता. बांद्रा वेस्ट विधानसभा क्षेत्र से भाजपा के आशीष शेलर भाजपा-शिवसेना गठबंधन के प्रतिनिधि थे और उन्होंने उस सीट पर जीत भी दर्ज की थी. (नीचे दिया गया स्क्रीनशॉट इंडियन एक्सप्रेस से लिया गया है.)

कंगना रानौत ने नेशनल टेलीविज़न पर झूठा दावा किया और फिर सोशल मीडिया पर भी. और जब लोगों ने उनसे इस बात के लिए जवाब मांगा तो उन्होंने पत्रकार कमलेश सुतार को कानूनी कार्रवाई की चेतावनी दी. मुंबई प्रेस क्लब ने कंगना के बयान की निंदा की और लिखा, ”सेलिब्रिटी, नेता और उनके कार्यकर्ता प्लीज़ पत्रकारों को न धमकाएं.” कंगना ने बाद में ट्वीट्स डिलीट कर दिए.

The Mumbai Press Club takes serious cognisance and condemns the threat by @kanganateam against journalist/Club member @kamleshsutar. Celebrities, Politicians & their workers, pls do not intimidate journalists. @MumbaiPressClub strongly backs the fraternity. pic.twitter.com/T6Xf1kPWED — Mumbai Press Club (@mumbaipressclub) September 18, 2020

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.