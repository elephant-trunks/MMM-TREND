1 दिसम्बर को हैदराबाद के नगर निगम चुनाव होने जा रहे हैं. लोग सोशल मीडिया पर AIMIM चीफ़ असदुद्दीन ओवैसी और केन्द्रीय मंत्री स्मृति ईरानी की एक तस्वीर शेयर करते हुए इसे इन चुनावों से जोड़ रहे हैं. तेलंगाना कांग्रेस के को-ऑर्डिनेटर ने इसे शेयर करते हुए लिखा, “ओवैसी स्मृति ईरानी से मिले. ओवैसी ने लोकसभा चुनाव में लोगों से BJP को वोट देने की अपील की.” इस ट्वीट में हैशटैग #GHMCElections2020 का इस्तेमाल किया गया है. इस ट्विटर हैंडल को पहले भी ग़लत जानकारी फैलाते हुए देखा गया है. (आर्काइव लिंक)

ट्विटर यूज़र ने @WuntakalL ने भी ये तस्वीर शेयर करते हुए लिखा, “ये क्या है?”. इसे 500 से ज़्यादा लोगों ने शेयर और 2,400 से ज़्यादा लोगों ने लाइक किया. (आर्काइव लिंक)

एक अन्य ट्विटर यूज़र ने लिखा, “ओवैसी: मैडम मैंने आपके कहने के मुताबिक 50 सीटों पर ही कैंडिडेट उतारे हैं. स्मृति ईरानी: शाबाश, मैं तुम्हे उन 50 सीटों को जितने में मदद करूंगी और आप बाकी के 100 सीटों में हमारी.” बता दें कि हैदराबाद में नगर निगम की 150 सीटें हैं. (आर्काइव लिंक)

This slideshow requires JavaScript.

कई अन्य यूज़र्स भी यही दावा कर रहे हैं. (पहला पोस्ट, दूसरा पोस्ट, तीसरा पोस्ट, चौथा पोस्ट)

ऑल्ट न्यूज़ को इसके फै़क्ट चेक के लिए व्हाट्सऐप (+917600011160) पर भी रिक्वेस्ट भेजी गयी.

फे़सबुक पर जब हमने कीवर्ड सर्च किया तो वायरल पोस्ट के साथ ही यूज़र सौजन्य सिंह का एक पोस्ट मिला जिसमें स्मृति ईरानी और ओवैसी साथ में हैं. इसे 25 अगस्त, 2016 को अपलोड किया गया था. इसमें वायरल तस्वीर से अलग ऐंगल है, लेकिन दोनों तस्वीरों को देख कर पता चलता है कि ये एक ही मौके की तस्वीरें हैं.

जब हमने गूगल पर कीवर्ड सर्च किया तो ओवैसी का 10 अगस्त, 2016 का एक ट्वीट मिला. इस ट्वीट में उन्होंने महाराष्ट्र और बाकी देश में लूम सेक्टर से जुड़े मुद्दे पर टेक्सटाइल मंत्री स्मृति ईरानी के साथ बैठक की जानकारी दी गयी थी. साथ में उन्होंने बैठक में पेश किये गये दस्तावेज़ भी शेयर किये.

उन्होंने मौके की अन्य तस्वीरें भी ट्वीट की थीं. दोनों तस्वीरों में देखा जा सकता है कि स्मृति ईरानी वहां मौजूद थी. इन तस्वीरों में दोनों नेताओं ने वही कपड़े पहने हुए हैं जो वायरल तस्वीर में दिख रहे हैं.

इसके अलावा, जब हमने एडवांस सर्च करके ओवैसी के अगस्त, 2016 में किये गये ट्वीट देखे तो पाया कि उन्होंने एक ट्विटर यूज़र को कोट ट्वीट कर जवाब दिया हुआ है. ट्विटर यूज़र सूलभ पाण्डेय ने 23 अगस्त, 2016 को ओवैसी और स्मृति की साथ में दो तस्वीरें शेयर हुए भाजपा के साथ उनकी सांठ-गांठ की बात कही थी. इसपर जवाब देते हुए ओवैसी ने कहा है, “आपकी पार्टी के वरिष्ठ नेताओं ने पॉवरलूम्स मीटिंग में शिरकत नहीं की. आप यूपी के बारे में सोच रहे हैं लेकिन आपको इस बात का अहसास नहीं है कि बुनकरों की समस्या यूपी में भी है.”

Your old party MPs didn’t attend powerlooms meeting &UP is on your mind not realising that Weavers in UP r suffering https://t.co/SboO5eBfUI

— Asaduddin Owaisi (@asadowaisi) August 23, 2016