23-24 फ़रवरी 2020 की रात दिल्ली के नॉर्थ-ईस्ट हिस्से में हिंसा शुरू हुई. ये लड़ाई पहले तो CAA-NRC का विरोध करने वाले और इसके पक्ष में खड़े लोगों के बीच थी लेकिन फिर ये हिन्दू बनाम मुसलमान में बदल गयी. एक तरफ़ जहां देश के प्रधानमंत्री अमरीकी राष्ट्रपति का स्वागत कर रहे थे वहीं दिल्ली में हिंसा बढ़ रही थी. अगली रात होते-होते दुकान और घर आग के हवाले होने लगे. लोगों के मरने का सिलसिला शुरू हो गया. 26 फ़रवरी 2020 तक दिल्ली इस कटाजुज्झ का गवाह बनती रही. इस दौरान हत्याएं, लूट-पाट, आगजनी, पत्थरबाज़ी, मार-पीट लगातार चलती रही. 27 फ़रवरी से हिंसा की ख़बरें तो बंद हो गईं मगर बात इसी के इर्द-गिर्द हो रही थी. यहां से बातें बदलीं और सब कुछ ‘किसे कितनी क्षति हुई है’ पर आ अटका. लाशों के मिलने का दौर शुरू हुआ. आंकड़े सामने आने लगे. आंकड़े, जो बता रहे थे कि कौन अभी तक नहीं आया है और कौन अब कभी नहीं आएगा. दहाई में पहुंचने के बाद मौतों का सरकारी आंकड़ा 53 पर रुका.

दिल्ली दंगों में जिस मौत का सबसे ज़्यादा ज़िक्र हुआ वो थी 26 साल के अंकित शर्मा की मौत. इंटेलिजेंस ब्यूरो में कांस्टेबल पद पर तैनात अंकित शर्मा की लाश 26 फ़रवरी को चांद बाग़ इलाक़े में मौजूद एक नाले से मिली थी.

अंकित की मौत की ख़बर आते ही सनसनी फैल गयी. सनसनी असल में मौत के कारण नहीं बल्कि मौत की वीभत्सता को लेकर थी. बताया गया कि अंकित के शरीर पर 400 चाकुओं के निशान हैं. उसे 400 बार चाकू या और नुकीले हथियारों से गोदा गया और फिर उसकी लाश को नाले में फेंक दिया गया. सोशल मीडिया पर ये बात आग की तरह फैली. यहां से सब कुछ शुरू हुआ और इस 400 बार चाकू मारने की बात ने सफ़र तय करते-करते लोक सभा में कदम रखा और रिकॉर्ड में अपनी उपस्थिति दर्ज़ कराई.

11 मार्च 2020 को लोक सभा में देश के गृह मंत्री अमित शाह ने सदन को संबोधित किया. यहां उन्होंने देश को यकीन दिलाने की कोशिश की कि पुलिस अपना काम कर रही है और दंगाइयों को, फिर वो चाहे कोई भी हो, बख्शा नहीं जायेगा. अपने लम्बे भाषण के दौरान उन्होंने असदुद्दीन ओवैसी को संबोधित करते हुए अंकित शर्मा को 400 बार चाकू मारे जाने की बात कह दी. उन्होंने कहा, “ओवैसी जी ने बड़े जूनून के साथ कहा कि मस्जिद जल गयी. ओवैसी साहब, मंदिर भी जले हैं. ज़रा तनिक इसके लिए भी दुख व्यक्त कर देते. मैं मंदिर और मस्जिद दोनों जले हैं, दोनों के लिए दुख व्यक्त करता हूं. कोई भी धर्मस्थान, चाहे गुरुद्वारा हो, चर्च हो, मंदिर हो, मस्जिद हो, नहीं जलना चाहिए. आपने ज़ुबैर का उदाहरण दिया. बड़ी दुर्भाग्यपूर्ण घटना है. हम नहीं छोड़ेंगे ज़ुबैर के क़ातिलों को. परन्तु साथ में IB के अफ़सर शर्मा के शरीर पर 400 घाव लगा दिए वो भी बोले होते तो सदन की शोभा बढ़ती. सदन की शोभा बढ़ती.”

भाजपा सांसद मिनाक्षी लेखी जो कि पहले ही अंकित को 400 बार चाकू लगने की बातों को ट्वीट के ज़रिये कह चुकी थीं, उन्होंने भी लोक सभा में इस बात को दोहराया. उन्होंने कहा, “और जैसे ही ये इन्वेस्टिगेशन सामने आती है, तो पता चलता है कि अंकित शर्मा नाम के एक आईबी के अफ़सर को 400 बार चाकू मारा गया. और पोस्टमॉर्टम में उसकी अंतड़ियां यानी इन्टेस्टाइन्स खींच कर बाहर निकाली गयी हों. आब मुझे बताइये किस दंगे में इस तरीक़े की हरकत करने का समय होता है?… मैं आपको ये बताना चाहती हूं कि इस तरह की घृणा और नफ़रत सिर्फ़ एक कट्टरपंथी ही कर सकता है. और उस कट्टर बात को पनपाने वाले कौन हैं, आज मुझे लगता है इस सदन को उसपर भी चर्चा करनी होगी.”

इस तरीक़े से अमित शाह और मीनाक्षी लेखी के ज़रिये इंटेलिजेंस ब्यूरो के अफ़सर अंकित शर्मा को 400 बार चाकू मारने की बात ऑन रिकॉर्ड कही गयी. मगर इस दावे की नींव में क्या था? क्या अभी तक कोई भी सरकारी काग़ज़, कोई रिपोर्ट, कोई भी ऐसा एक दस्तावेज सामने आया था जिसने ये सिद्ध किया हो कि अंकित शर्मा को 400 बार चाकू मारे गए थे?

असल में इस सारे खेल की शुरुआत होती है एक वेबसाइट से जो कि सत्ता पक्ष और हिंदुत्व की ओर अपने झुकाव के लिए जानी जाती है. 13 मार्च को दिल्ली दंगों की दोयम दर्ज़े की और साम्प्रादायिक कवरेज के चलते इस साइट के ट्विटर अकाउंट को ट्विटर ने अपने प्लेटफ़ॉर्म पर लॉक कर दिया था. इसका नाम है ऑपइंडिया.

Delhi riots: Ankit Sharma was stabbed over 400 times for four to six hours, ‘never seen such mutilation in our life,’ say forensic doctors https://t.co/1bRnPsZWd1

27 फ़रवरी 2020 को, वेबसाइट पर छपे आर्टिकल के मुताबिक़, अंकित का शव मिलने के बाद ऑपइंडिया को अंकित शर्मा की कथित पोस्टमॉर्टम रिपोर्ट मिल जाती है. बकौल ऑपइंडिया, अंकित शर्मा को 400 बार चाकुओं से गोदा गया और फ़ोरेंसिक डॉक्टर्स ने यहां तक कह दिया कि उन्होंने अपने जीवन में कभी भी ऐसी वीभत्स तरीके से की गयी हत्या नहीं देखी थी. अपनी रिपोर्ट में ऑपइंडिया इस बात का ज़िक्र कहीं भी नहीं करता है कि डॉक्टर्स की कही बात ‘haven’t seen such nightmarish mutilation (in their lives)’ उन्हें कहां से मालूम पड़ी. ये मालूम ही नहीं पड़ता है कि उन्होंने डॉक्टर्स से बात की या फिर किसी सूत्र के ज़रिये उन्हें ये सब मालूम चला.

यहां से इस ख़बर को खूब हवा मिली. ऑपइंडिया के इस ट्वीट को साढ़े 5 हज़ार के आस-पास बार रीट्वीट किया गया.

अब तक अंकित शर्मा को 400 बार मारे जाने की बात मेन-स्ट्रीम में आ चुकी थी. हर जगह इसी बात का हल्ला था. मामला चूंकि प्रत्यक्ष रूप से हिन्दू-मुस्लिम का हो चुका था. अंकित का क़त्ल करने वाले किस समुदाय से आते हैं उसे पुलिस इन्वैस्टिगेशन से भी पहले तय कर लिया गया. और ऐसे में इस समुदाय को कट्टर क़रार दिया जाने लगा.

27 फ़रवरी को ही रात 9 बजे टेलीकास्ट किये गए सुधीर चौधरी के DNA शो में देखा जा सकता है जहां वो अंकित शर्मा की पोस्टमॉर्टम रिपोर्ट पढ़ते हैं. सुधीर चौधरी कहीं भी अंकित के शरीर पर चाकुओं के घावों की संख्या का कोई ज़िक्र नहीं करते हैं. लेकिन वो ये ज़रूर बताते हैं कि ‘अंकित के शरीर पर चाकुओं से अनेक वार किये गए हैं. उनकी आंतों तक को बाहर निकाल दिया गया था. साथ ही उनके शरीर का कोई भी हिस्सा ऐसा नहीं छोड़ा गया था जिसपर चाकुओं के वार न किये गए हों.’ अपनी बात ख़त्म करने के 4 सेकंड बाद (नीचे दिए गए वीडियो में 17:20 पर) ही सुधीर चौधरी बताते हैं कि असल में ये पोस्टमॉर्टम रिपोर्ट नहीं बल्कि मेडिको लीगल रिपोर्ट है. मेडिको लीगल रिपोर्ट असल में पुलिस द्वारा केस दर्ज़ करते वक़्त सरसरे तौर पर किये गए चेक-अप को कहा जाता है. उसमें मामले की मेडिकल एंगल से गहराई से जांच नहीं होती है. खैर, सुधीर चौधरी शो में (नीचे दिए वीडियो में 33:38 पर) तीसरी दफ़ा इस कथित पोस्टमॉर्टम रिपोर्ट का ज़िक्र करते हैं. इस बार वो कई बार चाकुओं के वार का ज़िक्र करने के बाद कहते हैं, “कुल मिलाकर अंकित की हत्या बहुत ही बेरहमी से की गयी थी. और अंकित का जो शरीर था, काट दिया गया था, जिससे ये पता चलता था कि जिसने भी उसकी हत्या की है, बहुत ही कट्टरता के साथ, क्रूरता के साथ और नफ़रत के साथ ये हत्या की है. आप सोचिये, ये तो डॉक्टरों का कहना है कि ऐसी बॉडी उन्होंने अपने जीवन में इससे पहले कभी नहीं देखी. अब आप सोचिये जिन लोगों ने उसकी हत्या की होगी, वो लोग कितने कट्टर रहे होंगे. उनके अन्दर कितनी नफ़रत भरी होगी.”

इस पूरे शो में एक बार भी सुधीर चौधरी अंकित पर चाकुओं के वार की संख्या तो नहीं बताते हैं लेकिन काग़ज़ के एक टुकड़े से पढ़ते हुए दी जाने वाली जानकारी को कभी पोस्टमॉर्टम रिपोर्ट तो कभी मेडिको लीगल रिपोर्ट कह रहे थे.

27 फ़रवरी को अंकित शर्मा पर 400 बार चाकुओं से हुए वार के बारे में ट्वीट करने वाले बड़े रीच रखने वाले हैंडल्स ये रहे –

1. अभिजीत मजूमदार (पत्रकार)

2. अमृता भिंदर (मोदी इन्हें फॉलो करते हैं)

3. शुभ्रस्था (पोलिटिकल स्ट्रेटेजिस्ट, लेखिका)

4. महेश विक्रम हेगड़े (मोदी इन्हें फॉलो करते हैं)

5. सेविओ रॉडरीगेज़ (मोदी इन्हें फॉलो करते हैं)

6. नुपुर शर्मा (ऑप इंडिया की एडिटर)

7. सौम्यदीप्त (मास मीडिया मास्टर)

8. सुरेश नाखुआ (भाजपा मुंबई के प्रवक्ता)

इसके बाद ये बात हर जगह चलने लगी. हर दिशा में यही बात चल रही थी कि अंकित शर्मा को बहुत ही बेरहमी से मारा गया और उसके शरीर पर कुल 400 बार चाकुओं से वार किया गया.

2 मार्च को कपिल मिश्रा भी यही बात कहते हुए नज़र आये. उनके साथ में था यूट्यूब चैनल स्वराज्य. यहां 9:14 पर उन्होंने अंकित शर्मा को 400 बार चाकू मारे जाने की बात कही.

इसके 2 दिन बाद, 4 मार्च को ऑपइंडिया के एक वीडियो में एंकर से बात करते हुए कपिल मिश्रा ने फिर अंकित को 400 बार चाकू मारे जाने की बात कही –

Watch my full interview with @ajeetbharti @OpIndia_com

इसी दौरान 2 मार्च को भाजपा सांसद मिनाक्षी लेखी ने भी ट्वीट करके कहा कि अंकित शर्मा को 400 बार चाकुओं से मारा गया था.

Ratan Lal, a head constable was shot dead,Intelligence Bureau officer Ankit Sharma was killed by giving him 400 stab wounds, DCP Amit Sharma’s car was burnt & beaten, is in ICU. Farid you forgot 2 ask Rana & Ayub forgot to inform u about unfinished agenda ! https://t.co/9IirBN1MSg

4 मार्च को रिटायर्ड मेजर गौरव आर्या ने ट्वीट कर के कहा कि अंकित की हत्या इसलिये हुई क्यूंकि वो इंटेलिजेंस ब्यूरो से था और इन्होने ये भी कहा कि अंकित को 400 बार चाकू मारे गए थे.

Ankit Sharma was targeted because he was from IB. He was stabbed 400 times. This was an ISIS style execution to intimidate & terrorise people. They made it public & ruthless. This was not just a killing. It was a message. https://t.co/964niVxdhr

जब सारी जनता 400 बार चाकू मारे जाने की बात रट्टू तोते की तरह रट रही थी, महेश विक्रम हेगड़े एक कदम आगे निकले और उन्होंने यहां तक कह दिया कि 400 बार चाकू मारने के बाद अंकित के ऊपर एसिड भी डाला गया.

Ankit Sharma was stripped NAKED to check his religion

Once it was confirmed that he was Hindu,

“M” mob stabbed him 400 times & then killed

Later acid was poured on him

But few Communals say:

* Life of Ankit cannot be more precious than the life of RIOTER Faizan

Shocking!

— Mahesh Vikram Hegde (@mvmeet) March 13, 2020