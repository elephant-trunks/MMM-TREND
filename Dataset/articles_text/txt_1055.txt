सोशल मीडिया पर कुछ वीडियोज़ शेयर हो रहे हैं. जो व्यक्ति इसे रिकॉर्ड कर रहा है उसे कहते हुए सुना जा सकता है कि ये रिलायंस का स्टोर है. व्यक्ति कहता है “एक लेडी घुस गयी है जो खांसे जा रही है और हर बंदे को हाथ लगा रही है. इसने मास्क नहीं पहना है और हंसे जा रही है. संक्रमित है ये लेडी, हर चीज़ में थूक फेंक रही है.” साथ ही वो ये भी कहता है कि किसी की बात नहीं मान रही है, पुलिस को फ़ोन कर दिया गया है.

दो वीडियोज़ शेयर करने वाले मनीष मदन ने लिखा है, “रानी बाग, रिलायंस स्टोर M2k पीतमपुरा. आज सुबह शायद एक कोरोना वायरस से संक्रमित महिला स्टोर में बिना मास्क के पहुंच गयी और सभी चीजों को छूने लगी. अब स्टोर को सील कर दिया गया है.” [असली मेसेज : Rani bagh Reliance store m2k pitampura Today morning One corona doubted lady without mask enter in store n now currently store is sealed so plz be careful] (पोस्ट का आर्काइव) दूसरे वीडियो में इसे रिकॉर्ड कर रहा व्यक्ति 20 सेकंड के बाद कहता है, “ये अपने आपको एडवोकेट बता रही है लेकिन किसी की नहीं सुन रही. और लग रही है बिलकुल एकदम ‘मोमडन’.”

Rani bagh Reliance store m2k pitampura Today morning One corona doubted lady without mask enter in store n now currently store is sealed so plz be careful Posted by Manish Madan on Friday, 17 April 2020

इसी घटना का एक और वीडियो है, जिसमें स्टोर के बाहर वही महिला दिखती है और आस-पास बहुत सारे लोग हैं. इसमें से कुछ रिलायंस के स्टाफ़ भी दिखते हैं. एक व्यक्ति लोगों को कुछ समझाने की कोशिश करते दिखते हैं इतने में वो महिला अपना टॉप उतार देती है. अमित देशपांडे ने इस वीडियो को ट्वीट करते हुए लिखा है, “एक महिला जो खुद को वकील बता रही थी रानी बाग के रिलायंस स्टोर में सोशल डिस्टेन्सिंग के नियमों को तोड़ते हुए. बिना मास्क के थी और कई प्रोडक्टस/पैकेट्स को टच कर रही थी. जब स्टाफ़ ने इसे स्टोर से बाहर निकाल दिया तो इसने अपने कपड़े उतार दिये.” [असली मेसेज : A woman calling herself advocate was found in Reliance Mart, Rani Bagh, Delhi flouting social distancing rules, without mask, touching multiple products/ packets and removed her shirt when security took her out.] (ट्वीट का आर्काइव)

A woman calling herself advocate was found in Reliance Mart, Rani Bagh, Delhi flouting social distancing rules, without mask, touching multiple products/ packets and removed her shirt when security took her out.#IndiaFightsCorona pic.twitter.com/JrZ2rRYkby — Amit Deshpande (@antidespondent) April 18, 2020

अखिल श्रीवास्तव ने ये वीडियो शेयर करते हुए दावा किया है, “ऐसे भी वक़ील होते है ये वीडियो है रिलायंस मार्ट, रानी बाग, दिल्ली का जहा एक महिला जो अपने आप को वक़ील बता रही थी जब इनको मार्ट के कर्मचारियों ने मास्क पहनने और #Social_Distancing का पालन करने के लिए बोला तो ये गुस्सा होगई और जो उसके बाद हुआ किया कहे देखे.” ऑल्ट न्यूज़ के व्हाट्सऐप नंबर पर भी कुछ लोगों ने इस घटना के चार वीडियोज़ भेजकर इनकी पड़ताल करने की रिक्वेस्ट की है.

फ़ैक्ट-चेक

विडियोज़ देखने से पता चलता है कि जो व्यक्ति इसे रिकॉर्ड कर रहा है उसकी बातें कहीं-कहीं सच नहीं जान पड़ती हैं. व्यक्ति कहता है कि वो हर जगह थूक रही है और लोगों को बेमतलब छू रही है. लेकिन महिला के साथ और भी कुछ लोग दिखते हैं जो खरीददारी कर रहे हैं. और वो उनको छूते नहीं दिखती जैसा कि व्यक्ति दावा करता है. एक वीडियो में वो कोल्डड्रिंक्स का ढक्कन खोलती हैं और कुछ घूंट पीकर इसे अपने पास ही रखती है न कि स्टोर में. हां ये ज़रूर लगता है कि महिला अपने ही धुन में है आस-पास कोई क्या बोल रहा है इससे उनको कोई लेना-देना नहीं है.

एक वीडियो में हमने कुछ पुलिसकर्मी भी घटनास्थल पर मौजूद देखे थे. जैसा कि नीचे तस्वीर में देखा जा सकता है, ये इनमें से एक वीडियो का स्क्रीनशॉट है.

इसलिए इस मामले की जानकारी के लिए हमने रानीबाग पुलिस से संपर्क किया. हमें बताया गया, “ये महिला मानसिक रूप से डिस्टर्ब चल रही हैं काफ़ी दिनों से. 10 साल से उसका इलाज़ चल रहा है. कोरोना वायरस से कोई लेना-देना नहीं है इसका. ये यहीं पास में हर्ष विहार में रहती हैं. पता नहीं क्यूं घर से निकल गयीं थी. अभी मेंटल स्वास्थ्य रोगियों के हॉस्पिटल में एड्मिट है. पास्ट हिस्ट्री भी रह चुका है इसका. पहले भी एडमिट रह चुकी हैं. कोई कोरोना टेस्ट के लिए नहीं भेजा गया है.” हमने उनसे महिला का नाम भी पूछा. हमें उनका नाम मालूम चला लेकिन इसे हम यहां नहीं लिख रहे हैं. हां, हम इस बात की पुष्टि कर सकते हैं कि वो मुस्लिम नहीं हैं. पुलिस ने साफ तौर पर हमसे कहा कि वो महिला हिन्दू है मुस्लिम नहीं.

इसके बाद हमने ये भी पूछा कि उस स्टोर को सील किया गया है या नहीं, उन्होंने कहा कि वो स्टोर खुला है, बंद नहीं किया गया है.

इस तरह मानसिक रूप से बीमार महिला के कुछ वीडियोज़ गलत दावे से शेयर हुए कि वो कोरोना वायरस फैलाने के लिए ऐसा कर रही थीं.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.