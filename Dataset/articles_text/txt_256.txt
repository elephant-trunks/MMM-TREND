लखीमपुर हिंसा का बताकर एक वीडियो सोशल मीडिया पर शेयर किया जा रहा है जिसमें 3 गाड़ियां कथित रूप से लखीमपुर खीरी में प्रदर्शन कर रहे किसानों पर से गुज़रते हुए दिख रही हैं. वीडियो में महिंद्रा थार और टॉयोटा फ़ॉर्च्यूनर गाड़ी दिखती हैं. इस घटना में 4 किसानों की मौत हो गयी थी. घायल प्रदर्शनकारियों और चश्मदीदों ने आरोप लगाया कि थार में केंद्रीय गृह राज्य मंत्री अजय मिश्रा का बेटा आशीष मिश्रा (मोनू) था. वहीं अजय मिश्रा ने दावा किया था कि घटनास्थल पर वो और उनका बैटा मौजूद ही नहीं था. कई मीडिया संगठनों ने भाजपा का समर्थन करते हुए किसानों पर आरोप लगाया था. उनका कहना था कि प्रदर्शनकारियों ने गाड़ी पर पथराव किया था जिससे गाड़ी का संतुलन बिगड़ गया. आर्टिकल लिखे जाने तक इस दावे को सही ठहराने के लिए कोई सबूत पेश नहीं किया गया है.

फ़िलहाल सोशल मीडिया पर एक और वीडियो शेयर किया जा रहा है जिसमें पुलिस एक व्यक्ति से पूछताछ कर रही है. दावा है कि ये व्यक्ति दूसरी गाड़ी (फ़ॉर्च्यूनर) में बैठा था. उस गाड़ी में इस व्यक्ति के अलावा और 5 लोग बैठे थे. इसने दावा किया कि ये गाड़ी अंकित दास की है. रिपोर्ट के मुताबिक, अंकित पूर्व कांग्रेस सांसद अखिलेश दास का भतीजा है. भाजपा सदस्य और समर्थक ये वीडियो शेयर करते हुए दावा कर रहे हैं कि लखीमपुर घटना के पीछे कांग्रेस का हाथ है. नीचे अमित मालवीय और प्रीति गांधी का ट्वीट है. ट्वीट में उन्होंने पूछा है कि कांग्रेस नेता लखीमपुर में क्या कर रहे थे?

This youth injured in #Lakhimpur is admitting that Ankit Das, nephew of former Congress MP Akhilesh Das, was also present with his Fortuner car in the convoy.

Children of Gandhi family, eager to go to Uttar Pradesh, should tell us what Congress leaders were doing in the convoy? pic.twitter.com/wzLKT9waCN

— Priti Gandhi – प्रीति गांधी (@MrsGandhi) October 6, 2021