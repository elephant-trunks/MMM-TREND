सोशल मीडिया पर एक वीडियो शेयर करते हुए दावा किया जा रहा है दिल्ली में अभिनेता अजय देवगन की पिटाई की गई. ट्विटर यूज़र ‘G M S इलाहाबाद’ ने ये वीडियो ट्वीट करते हुए लिखा, “ये तो होना ही था लेकिन क्यों हो रहा है इसका जिम्मेदार कौन ? देश किधर जा रहा ?? नेता के बाद , अभिनेता ( अजय देवगन) की पिटाई की वीडियो वायरल हो रही है! ये नकली सिघम किसान आन्दोलन के खिलाफ बहुत टवीट कर रहे थे। दिल्ली में अच्छी खातिरदारी हो गई।”. आर्टिकल लिखे जाने तक इस वीडियो को 1,500 व्यूज़ मिले हैं. (आर्काइव लिंक)

2 फ़रवरी को इंटरनेशनल सिंगर रिहाना ने भारत में चल रहे किसान प्रदर्शन से जुड़ा CNN का एक आर्टिकल ट्वीट किया था. उसी दिन रिहाना के ट्वीट का विरोध करते हुए कई भाजपा नेता, बॉलीवुड सितारों और दक्षिणपंथी विचारधारा वाले लोगों ने ट्वीट्स किये थे. इन लोगों में अजय देवगन भी शामिल थे. इसी के चलते कई लोगों ने अजय देवगन का विरोध भी किया था. 2 मार्च को महाराष्ट्र पुलिस ने अजय की गाड़ी रोकने के आरोप में एक व्यक्ति को गिरफ़्तार भी किया था. ये व्यक्ति अजय देवगन से किसानों के समर्थन में कुछ बोलने की मांग कर रहा था. सोशल मीडिया पर ये वीडियो इसी मुद्दे को लेकर शेयर किया जा रहा है.

फ़ेसबुक पर ये वीडियो इसी दावे के साथ पोस्ट किया गया है. फ़ेसबुक यूज़र रविंदर काजल द्वारा शेयर किये गए इस वीडियो को आर्टिकल लिखे जाने तक 8,500 बार लाइक और 3 हज़ार बार शेयर किया गया है.

सिबली शेख सलमान ने भी ये वीडियो इसी दावे के साथ पोस्ट किया है जिसे आर्टिकल लिखे जाने तक 800 बार शेयर किया गया है.

ऑल्ट न्यूज़ के व्हाट्सऐप नंबर (+917600011160) और मोबाइल ऐप पर इस वीडियो की जांच के लिए कई रीक्वेस्ट आई हैं.

मीडिया रिपोर्ट के मुताबिक, वायरल वीडियो में दिख रही घटना नई दिल्ली की ही है लेकिन इस वीडियो का अजय देवगन से कोई संबंध नहीं है.

हिंदुस्तान टाइम्स की रिपोर्ट में दिल्ली पुलिस के हवाले से बताया गया है कि 26 मार्च को एरोसिटी के वर्ल्ड मार्क 1 में रात के ढाई बजे 2 ग्रुप के बीच झगड़े की खबर कंट्रोल रूम में दी गई थी. कॉल करने वाले ने बताया था कि ये लोग नशे में थे और एक-दूसरे को गालियां दे रहे थे. रिपोर्ट के मुताबिक, इनमे से एक व्यक्ति ने दूसरे की गाड़ी को टक्कर मार दी थी. इसके बाद ये झगड़ा शुरू हुआ था.

डिप्टी कमिश्नर ऑफ़ पुलिस (IGIA) राजीव रंजन ने कहा, “इस घटना का वीडियो देखते हुए मालूम होता कि किसी ने भी कोरोना गाइडलाइन का पालन नहीं किया था. वेरीफ़िकेशन करने के बाद हमने वीडियो में दिख रहे व्यक्तियों की पहचान तरणजीत सिंह और नवीन कुमार के रूप में की. इन दोनों को भारतीय दंड संहिता धारा 160, 270 और 188 के तहत गिरफ़्तार किया गया है.”

अजय देवगन ने भी इस झूठे दावे को लेकर ट्वीट किया था.

Some ‘doppelgänger’ of mine seems to have got into trouble.

I’ve been getting concerned calls. Just clarifying, I’ve not traveled anywhere. All reports regarding me being in any brawl are baseless. Happy Holi

— Ajay Devgn (@ajaydevgn) March 29, 2021