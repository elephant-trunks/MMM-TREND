सोशल मीडिया पर दो वीडियोज़ शेयर हो रहे हैं. पहले वीडियो में एक व्यक्ति लड़की का शारीरिक शोषण करता दिख रहा है. उमा शंकर राजपूत नाम के यूज़र ने इसे शेयर करते हुए लिखा है, “बंद करो ये मदरसे जो अश्लीलता के अड्डे बन गये हैं साधु संतो पर टिप्पणी करने वाले इस विषय अपना मुंह खोलें.” इस आर्टिकल के लिखे जाने तक ट्वीट को 2,400 लाइक्स मिले हैं. इस वीडियो के साथ किए गए दावे से पता चलता है कि इसे भारत का बताया जा रहा है. इस ट्विटर यूज़र ने इसी ट्वीट के नीचे भारत में मुस्लिम समुदाय के लोगों की बात की है.

लड़की की पहचान को ध्यान में रखते हुए इस आर्टिकल में वीडियो का लिंक नहीं दिया गया है.

फ़ेसबुक पर कई लोगों ये वीडियो शेयर किया है जिसे हज़ारों बार देखा गया है.

इसी तरह का एक और वीडियो जिसमें एक महिला एक बुज़ुर्ग मुस्लिम को थप्पड़ मारती है और कहती है ‘माफ़ी मांगो’. उनका कहना है कि वो बुज़ुर्ग उन्हें ग़लत तरीके से छू रहा था. बाद में वो माफ़ी मांगता हुआ भी दिखता है.

फ़ेसबुक पर भी ये वीडियो शेयर हो रहा है. यहां इसे शेयर करने वाले लिख रहे हैं, “मदरसा वाले मौलवी ने चलती बस में की छेड़खानी! लड़की ने मारा जोर का थप्पड़ और माफी मंगवाई.” लोग ये नहीं बता रहे हैं कि ये घटना कब की है और कहां हुई है.

पहला वीडियो

इस वीडियो के एक फ़्रेम का गूगल रिवर्स इमेज सर्च करने पर हमें 2018 के कुछ पोस्ट मिले. इनमें से एक पोस्ट में इस घटना के कुछ स्क्रीनशॉट्स शेयर करते हुए इसे पाकिस्तान का बताया गया है.

इस आधार पर जब हमने की-वर्ड्स सर्च किया तो हमें पाकिस्तानी मीडिया की कुछ रिपोर्ट्स मिलीं. जियो टीवी की 10 अक्टूबर, 2018 की एक रिपोर्ट में बताया गया है कि पाकिस्तान के झांग के स्कूल में एक छात्रा का यौन शोषण करने और उसका वीडियो बनाने के लिए एक टीचर को अरेस्ट किया गया था. इस रिपोर्ट में पाकिस्तान के फ़ेडरल मिनिस्टर फ़ॉर ह्यूमन राइट्स शिरीन मज़ारी के ट्वीट्स भी शामिल हैं. इन ट्वीट्स में घटना और टीचर की गिरफ़्तारी के बारे में जानकारी दी गयी है. आरोपी का नाम अनवर-उल-क़मर बताया गया है. इस घटना की जानकारी द एक्सप्रेस ट्रिब्यून में 19 अक्टूबर, 2018 के एक आर्टिकल में भी दी गयी है. इस रिपोर्ट में ये भी बताया गया है कि आरोपी अनवर-उल-क़मर मस्जिद में कुरान पढ़ाने का काम करते थे.

DPO Jhang has forwarded the above information. The accused Name Anwar ul Haq has been arrested by Jhang Police. The incident happend in Toba Tek Singh. Anwar has confessed his crime. The Jhang police will now hand him over to TT Singh police for registration of FIR. https://t.co/2pvv68sDg4

— Shireen Mazari (@ShireenMazari1) October 9, 2018