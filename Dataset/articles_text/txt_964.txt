कांग्रेस के पूर्व अध्यक्ष राहुल गांधी ने 16 मई को सुखदेव विहार फ़्लाईओवर के पास कुछ प्रवासी मज़दूरों से मुलाकात की थी. ख़बरों के अनुसार उन्होंने मज़दूरों का हाल जाना और उनके घर जाने की भी व्यवस्था की. इसी मुलाकात की दो तस्वीरें कुछ यूज़र्स शेयर कर रहे हैं. दोनों में दिख रही महिला की तस्वीर को घेरे में लाकर सवाल किया जा रहा है, “इनोवा मे सवारी करने वाले श्रमिक भारत मे कहा पाए जाते हैं?” (ट्वीट का आर्काइव) ये बड़ी अजीब बात है कि क्यूंकि राहुल गांधी के साथ बैठी देखी गयी महिला एक गाड़ी में बैठी दिखती है इसलिए उनके मज़दूर होने पे सवाल उठाया जा रहा है.

एक फ़ेसबुक ग्रुप में भी ये तस्वीरें शेयर करते हुए ऐसा ही दावा किया गया है.

ऑल्ट न्यूज़ के ऑफ़िशियल ऐप पर भी इन तस्वीरों की जांच के कई रिक्वेस्ट्स मिले हैं.

तस्वीरों का रिवर्स इमेज सर्च करने से हमें उत्तर प्रदेश कांग्रेस कमिटी के प्रेसिडेंट अजय कुमार लल्लू का एक ट्वीट मिला. ये ट्वीट 16 मई का ही है जिस दिन राहुल गांधी ने मज़दूरों से मुलाक़ात की थी. इस ट्वीट में चार तस्वीरें हैं. इनमें से तीन तस्वीरों में वही महिला दिख रही हैं, जिनकी तस्वीर को घेरा लगाकर अभी शेयर किया जा रहा है. अजय कुमार कुल्लू ने लिखा है कि दिल्ली के आश्रम इलाके में मध्य प्रदेश और उत्तर प्रदेश की ओर पैदल चल रहे प्रवासी मज़दूरों से अचानक मिलने पहुंचे राहुल गांधी. कुछ देर उनके साथ रुककर उनके दर्द को समझा. इन सभी को इनके घर भेज दिया गया है. दो तस्वीरों में एक गाड़ी में कुछ लोग बैठे दिख रहे हैं.

राहुल गांधी की मज़दूरों से मुलाक़ात को मीडिया ने भी रिपोर्ट किया था. 16 मई को ANI ने इस मुलाकात की कुछ तस्वीरें शेयर की थी, पहली तस्वीर में राहुल गांधी मजदूरों से उनका हाल-चाल पूछते नजर आ रहे हैं. बाकि की तीन तस्वीरों में मजदूरों को उनके सामान के साथ गाड़ी में बैठे हुए देखा जा सकता है. बाएं से दूसरी तस्वीर में उसी महिला को देखा जा सकता है जो हरी साड़ी और सफेद तौलिए में नजर आ रही हैं. इस ट्वीट में ANI ने हरियाणा से आ रहे एक मजदूर के बयान का भी ज़िक्र भी किया है, जिसके मुताबिक, कांग्रेस कार्यकर्ताओं ने उन्हें उनके घरों तक पहुंचाने के लिए वाहनों का इंतजाम किया.

Delhi: Congress leader Rahul Gandhi interacted with migrant labourers who were walking near Sukhdev Vihar flyover to return to their home states. Party volunteers later arranged vehicles to take them to their homes. A labourer, Monu says “Coming from Haryana,have to go to Jhansi” pic.twitter.com/SMbnejiZpK

— ANI (@ANI) May 16, 2020