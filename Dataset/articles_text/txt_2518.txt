“खास ख़बर :- पाकिस्तान से हरे रंग की पगड़ी पहन कर लौटे नवजोत सिंह सिद्धू ||मीडिया से रूबरू होते समय ” ठोको ताली ” की जगह बोले ” अल्लाह हूँ अकबर। “ ये शब्द खास खबर बताकर नवजोत सिंह सिद्धू की एक तस्वीर के साथ सोशल मीडिया पर वायरल है जिसमें उन्हें हरे रंग की पगड़ी में देखा जा सकता है। फेसबुक पर कई यूजर्स इस दावे को अपनी आईडी से शेयर कर रहे हैं।

खबर की शुरुआत

इसे सबसे पहले खबर बनाकर पेश करने का काम किया है टाइम्स वॉव ‘TIMES WOW‘ नामक ट्विटर अकाउंट ने, जो न्यूज़ चैनल टाइम्स नाउ ‘TIMES NOW‘ का पैरोडी अकाउंट हैं।

खास ख़बर :- पाकिस्तान से हरे रंग की पगड़ी पहन कर लौटे नवजोत सिंह सिद्धू ||

मीडिया से रूबरू होते समय " ठोको ताली " की जगह बोले " अल्लाह हूँ अकबर " || pic.twitter.com/q2t0ougt5f — TIMES WOW (@TimesWow) August 19, 2018

यह ट्वीट ट्विटर हैंडल @TimesWow से किया गया है। इस ट्वीट को 19 अगस्त की शाम 5.26 बजे पोस्ट किया गया है, जिसे इस रिपोर्ट के लिखे जाने तक 900 से ज्यादा बार रिट्वीट और 2000 से ज्यादा बार लाइक किया गया है।

ऑल्ट न्यूज़ ने ऊपर तस्वीर में टाइम्स नाउ ‘TIMES NOW’ और टाइम्स वॉव ‘TIMES WOW’ में फर्क को दिखाया है। जैसा कि देखा जा सकता है पैरोडी अकाउंट टाइम्स वॉव ‘Times Wow’ ने टाइम्स नाउ (TIMES NOW) जैसा ही लोगो बना रखा है सिर्फ NOW में N की जगह W है और साफ लिखा है कि यह पैरोडी अकाउंट है जो मनोरंजन व् मजाक के लिए बनाया गया है। टाइम्स नाउ के असली अकाउंट TIMES NOW में ब्लू टिक का निशान होता है जिससे यह साबित होता है कि यह एक सत्यापित हैंडल है फिर भी लोग धोखा खा जाते हैं और पैरोडी और असली अकाउंट में फर्क नहीं समझ पाते हैं।

इस खास खबर के साथ नवजोत सिंह सिद्धू की तस्वीर में उन्हें हरे रंग की पगड़ी पहने देखा जा सकता है, उस तस्वीर में ANI का वॉटरमार्क भी लगा है, मतलब यह तस्वीर ANI ने ली है। ऑल्ट न्यूज़ ने पाया कि यह तस्वीर ANI के ट्विटर हैंडल से 19 अगस्त को शाम 3.26 बजे इस खबर के साथ पोस्ट की गयी है, “यदि कोई (पाकिस्तान के सेना प्रमुख जनरल कमर जावेद बाजवा) मेरे पास आए और कहे कि हम एक ही कल्‍चर से ताल्‍लुक रखते हैं और हम गुरु नानकदेव के 550वें प्रकाश पर्व पर करतारपुर सीमा को खोलेंगे तो मैं क्‍या करता?: नवजोत सिंह सिद्धू इस्लामावाद में इमरान खान के शपथ ग्रहण समारोह में बाजवा को गले लगाने पर सवाल के जवाब में।” (अनुवाद)

If someone (Pak Army Chief General Bajwa) comes to me&says that we belong to the same culture & we'll open Kartarpur border on Guru Nanak Dev's 550th Prakash Parv, what else I could do?: Navjot Singh Sidhu on hugging Bajwa at Pak PM Imran Khan's oath-taking ceremony in Islamabad pic.twitter.com/BMXowapA8q — ANI (@ANI) August 19, 2018

दरअसल नवजोत सिंह 18 अगस्त को इमरान खान के प्रधानमंत्री शपथ ग्रहण समारोह में शरीक हुए थे। उस समय वहां पाकिस्तान सेना प्रमुख जनरल बाजवा को गले लगाते हुए तस्वीर पहले से ही विवाद का विषय बना हुआ है। पाकिस्तान से वापस आने पर पूछे गए सवाल के जवाब में उन्होंने यह कहा जो ANI ने रिपोर्ट किया है।

टाइम्स नाउ (TIMES NOW) के नाम से पैरोडी अकाउंट बनाकर झूठी जानकारी को सच की तरह दिखाकर फैलाना, यह काफी समय से हो रहा है। टाइम्स नाउ (TIMES NOW) का एक और पैरोडी टाइम्स हाउ (TIMES HOW) है जिससे अक्सर गलत और झूठी जानकारी पोस्ट की जाती है। टाइम्स हाउ (TIMES HOW) के पोस्ट को कई सोशल मीडिया यूजर सच मान लेते हैं।

हमने पहले कई मौके पर देखा है कि न्यूज़ चैनल के पैरोडी अकाउंट से किये गए ट्वीट को सोशल मीडिया पर किस तरह सच की तरह पेश किया जाता है और कई यूजर इसे सच भी मान लेते हैं।

ऐसे कई उदाहरण हैं, जिसमें टाइम्स हाउ (TIMES HOW) के ट्वीट को सोशल मीडिया पर टाइम्स नाउ (TIMES NOW) की खबर समझ कर शेयर किया गया है। कुछ महीने पहले ANI के नाम पर एक पैरोडी अकाउंट द्वारा फर्जी खबर फैलाया जा रहा था। उस पैरोडी अकाउंट को ANI के संपादक स्मिता प्रकाश द्वारा ट्विटर को रिपोर्ट किए जाने के बाद ट्विटर द्वारा ससपेंड कर दिया गया है।

This is a fake handle, peddling fake news under the garb of 'parody'. He/She is illegally using ANI pix as well as mirroring the logo of @ANI & @ani_digital . @TwitterIndia I hope you expand your scope of cracking down on fake news like @facebook is doing https://t.co/LQAnjuqgCt — Smita Prakash (@smitaprakash) April 30, 2018

यह हैरान करने वाली बात है कि टाइम्स नाउ (TIMES NOW) ने इन पैरोडी एकाउंट्स के खिलाफ अबतक कोई शिकायत नहीं की है जो उनके नाम से गलत जानकारी फैला रहे हैं। टाइम्स हाउ (TIMES HOW) नाम के पैरोडी ट्विटर अकाउंट से मुख्यधारा की मीडिया भी धोखा खा जाती है। कम से कम न्यूज़ चैनल को उनके नाम से चल रहे इन पैरोडी अकाउंटस के खिलाफ शिकायत जरुर करनी चाहिए।

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.