16 मई को कांग्रेस की प्रियंका गांधी वाड्रा ने भाजपा शासित उत्तर प्रदेश सरकार को पत्र लिखकर राजस्थान से 1000 बसें लेने की पेशकश की. ये उत्तर प्रदेश से प्रवासी मजदूरों को उनके राज्य वापस ले जाने वाली थीं. तबसे इस मसले पर राजनीति जारी है. 17 मई को आउटलुक ने रिपोर्ट किया कि 500 बसें राज्य के बॉर्डर पर यूपी सरकार का अप्रूवल पाने के इंतजार में खड़ी हैं. 19 मई को द प्रिंट ने रिपोर्ट किया कि यूपी सरकार ने बसों के फिटनेस सर्टिफिकेट, इंश्योरेंस डॉक्युमेंट और ड्राइवर्स की जानकारी मांगी है.

इस विवाद के बाद भाजपा के राष्ट्रीय प्रवक्ता संबित पात्रा ने ट्वीट किया, “कोटा से उत्तर प्रदेश के students को वापिस लाते समय UP के कुछ बसों को डीज़ल की आवश्यकता पड़ गयी ..दया छोड़िए ..आधि रात को दफ़्तर खुलवा कर प्रियंका वाड्रा की राजस्थान सरकार ने UP सरकार से पहले 19 लाख रुपए लिए और उसके बाद बसों को रवाना होने दिया वाह रे मदद। #दोगली_कांग्रेस.]” इस ट्वीट में 5 मई की 19 लाख रुपए से ज़्यादा की चेक की फ़ोटो लगी थी. संबित पात्रा के ट्वीट को 18,000 से ज़्यादा बार रीट्वीट और 48,000 से ज़्यादा बार लाइक किया गया. (आर्काइव लिंक)

भारतीय जनता युवा मोर्चा (BJYM) के राष्ट्रीय उपाध्यक्ष अतुल कुमार ने भी इसी से मिलते-जुलते कैप्शन के साथ यह फोटो ट्वीट की. उनके ट्वीट को 300 बार रिट्वीट किया गया. (आर्काइव लिंक)

संबित पात्रा ने आरोप लगाया कि राजस्थान सरकार ने कोटा में छात्रों से भरी बसों को रवाना करने से पहले आधी रात को यूपी सरकार से 19 लाख रुपये वसूल किए.

अप्रैल में कई मीडिया संस्थानों ने रिपोर्ट किया था कि राजस्थान के एजुकेशनल हब कोटा में कई छात्र बुरे हालात में फंसे हुए हैं. राजस्थान राज्य सड़क परिवहन निगम (RSRTC) के डॉक्युमेंट्स के मुताबिक 1 अप्रैल से 14 मई के बीच 18,196 छात्रों से भरी 14 ट्रेनें बिहार और झारखंड को, 28,761 छात्रों से भरी 1,057 बसें कोटा से अलग राज्यों और राजस्थान के भी कई ज़िलों में भेजी गईं. (देखें PDF)

कोटा से छात्रों को उनके राज्य भेजने में लगे संसाधनों की जानकारी जुटाने के क्रम में ऑल्ट न्यूज़ ने कोटा के डिस्ट्रिक्ट कलेक्टर ओम कसेरा और RSRTC, जयपुर के चेयरमैन व मैनेजिंग डायरेक्टर नवीन जैन से बात की. उनके मुताबिक 17,18 और 19 अप्रैल को 12,000 से ज़्यादा छात्र बसों में कोटा से उत्तर प्रदेश गए. ये बस सर्विस दोनों राज्य की सरकारों का साझा प्रयास था.

संबित पात्रा के द्वारा पोस्ट किया गया उत्तर प्रदेश राज्य सड़क परिवहन निगम (UPSRTC) का जो RTGS/NEFT चेक था उस पर 5 मई की तारीख़ पड़ी थी, यानी 19 अप्रैल को कोटा से बसों के रवाना होने के 16 दिन बाद की. यानी उनका राजस्थान सरकार द्वारा यूपी सरकार से आधी रात को 19 लाख रुपये भुगतान करके छात्रों से भरी बस रवाना करने का दावा झूठा है.

जैन ने RSRTC का बैंक स्टेटमेंट भी शेयर किया जिससे स्पष्ट हो जाता है कि UPSRTC द्वारा 6 मई को 19,76, 286 का RTGS ट्रांजेक्शन किया गया था.

पात्रा के ट्वीट के एक दिन बाद उत्तर प्रदेश के उपमुख्यमंत्री दिनेश शर्मा ने एक प्रेस कॉन्फ्रेंस रखी और उसमें स्पष्ट किया कि UPSRTC ने 5 मई को अप्रैल में भेजी गई बसों के लिए RSRTC को 19 लाख रुपए का भुगतान किया था, इससे साफ हो जाता है कि 19 लाख के बकाये के लिए बसें नहीं रोकी गई थीं.

Rajasthan govt raised a bill of Rs 19 lakhs for diesel provided by them for UP buses that were run for bringing back students from Kota, we paid the bill on 5th May: Uttar Pradesh Deputy Chief Minister Dinesh Sharma pic.twitter.com/Kxksoxdp8r

— ANI UP (@ANINewsUP) May 22, 2020