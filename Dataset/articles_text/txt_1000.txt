अक्सर ग़लत जानकारी फैलाने वाला X हैन्डल @ocjain4 ने 20 अप्रैल, 2025 को एक वीडियो शेयर किया. वीडियो में भीड़ को पुलिसकर्मियों और RAF जवानों को दौड़ाते हुए देखा जा सकता है. इस यूज़र ने लिखा, ‘पश्चिम बंगाल पुलिस और RAF का मुसलमान पीछा कर रहे हैं. (आर्काइव लिंक)

ज्ञात हो कि 11 अप्रैल, 2025 को पश्चिम बंगाल के मुर्शिदाबाद में वक़्फ़ संशोधन कानून के खिलाफ़ हो रहे प्रदर्शन के दौरान भड़की हिंसा में 3 लोगों की मौत हो गई.

एक और यूज़र अरुण यादव ने इस वीडियो को शेयर करते हुए लिखा कि पश्चिम बंगाल में सुरक्षा बलों को खुद सुरक्षा की ज़रूरत पड़ रही है. (आर्काइव लिंक)

2020 में ABP अस्मिता ने अहमदाबाद में पुलिस पर हुआ अटैक बताकर ये वीडियो दिखाया था.

8 मई, 2020 को अहमदाबाद के शाहपुर इलाके में लॉकडाउन के सख्त नियमों से गुस्साई भीड़ ने पुलिस पर पथराव किया. खबरों के मुताबिक ये विवाद तब हुआ जब पुलिस और अर्धसैनिक बलों ने इलाके में जबरन कर्फ्यू लगाने के बाद लोगों को घरों के अंदर रहने को कहा. अंतर्राष्ट्रीय समाचार एजेंसी रॉयटर्स से बात करते हुए अहमदाबाद के पुलिस कमिश्नर आशीष भाटिया ने बताया कि भीड़ को तितर-बितर करने के लिए पुलिस ने आंसू गैस के गोले दागे और इस हमले की वजह से एक पुलिसकर्मी घायल हुआ.

स्थानीय गुजराती न्यूज़ चैनलों ने इस खबर को रिपोर्ट किया. ABP अस्मिता ने एक वीडियो दिखाया जिसमें दावा किया कि यह शाहपुर की भीड़ है जो पुलिसकर्मियों को दौड़ा रही है. ABP अस्मिता का वीडियो ट्विटर यूज़र चिंतन जोशी द्वारा पोस्ट किया गया था.

ये वीडियो व्हाट्सऐप पर भी इसी दावे के साथ वायरल हो रहा है कि अहमदाबाद के शाहपुर में लोगों की भीड़ ने पुलिसकर्मियों पर हमला किया.

ऑल्ट न्यूज़ ने पाया कि ABP अस्मिता पर चलाया गया वीडियो असल में कुछ दिन पहले हावड़ा, पश्चिम बंगाल में घटी घटना का है. शहर के टिकियापारा इलाके में लॉकडाउन तोड़ते हुए भीड़ ने पुलिस पर हमला किया था. 28 अप्रैल, 2020 को ANI ने इस मामले की जानकारी देते हुए ये वीडियो शेयर किया था.

#WATCH: A crowd, which had gathered at a market place in Tikiapara of Howrah today – defying the lockdown, attacked Police personnel & pelted stones at them when they asked the crowd to return to their homes. 2 police personnel injured. #WestBengal (Video source: Amateur video) pic.twitter.com/EAZbm5wWlc

— ANI (@ANI) April 28, 2020