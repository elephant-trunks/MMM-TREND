“मध्यप्रदेश कांग्रेस नेता शबाना सारा अली अपने घर में चलाती थी बैशयावरती का धंधा। पुलिस की रेड में पकडी गेई खुद भी और अन्य।” -यह संदेश फेसबुक समूह ‘वी सपोर्ट नरेंद्र मोदी’ पर प्रसारित एक पोस्ट का है, जिसे 2,000 से अधिक बार शेयर किया गया था। उपरोक्त कैप्शन दो तस्वीरों से जुड़ा था- ऊपर की तस्वीर में कथित रैकेट दिखलाया गया था, जबकि नीचे कांग्रेस कार्यकर्ता की तस्वीर थी। इसे 14 नवंबर को 3:05 बजे रिद्धि पठानिया द्वारा प्रसारित किया गया था।

ऑल्ट न्यूज ने पाया कि ‘वी सपोर्ट नरेंद्र मोदी’ पर यह पोस्ट सोशल मीडिया पर किये जा रहे इस तरह के दावे का सबसे पहला उदाहरण था। कुछ ही मिनटों के भीतर, यह दो अन्य फेसबुक ग्रुपों – ‘आई एम विद जम्मू हिंदुस में अपने 100 मित्र को जोड़ें’ और ‘एक कदम हिन्दू राष्ट्र की ओर’ – में प्रसारित किया गया जहां इसके 1,300 से अधिक शेयर हुए। दोनों ग्रुपों में, सुची देवी नामक यूजर ने यह पोस्ट प्रसारित की थी।

फेसबुक पेज ‘मोदी मिशन 2019’ द्वारा भी यही दावे किए गए, हालांकि, इस पोस्ट का विस्तार व्यक्तिगत शेयरों से ही हुआ।

कांग्रेस सांसद नेता के एक वेश्यावृत्ति छापे में पकड़े जाने के दावे ट्विटर पर भी एक यूजर द्वारा प्रसारित की गई थी, जिसे फॉलो करने वाले रेल मंत्री पीयूष गोयल के कार्यालय का ट्विटर अकाउंट ने उस पोस्ट को शेयर भी किया था।

ऑल्ट न्यूज ने कथित रैकेट की तस्वीर की रिवर्स इमेज सर्च की, जो हमें ‘बीजिंग न्यूज’ नामक वेबसाइट पर ले गया। 13 सितंबर, 2012 को, वेबसाइट ने एक लेख प्रकाशित किया था – ‘होटल में कॉल गर्ल्स पर वानझाउ पुलिस का छापा 2012’ (Wenzhou Police Raid On Call Girls In Hotel 2012)।

सोशल मीडिया पर वायरल तस्वीर और अलग अलग एंगल से लिए गए उसके शॉट इस रिपोर्ट में शामिल थे।

इसके अलावा, जब ऑल्ट न्यूज़ ने कांग्रेस प्रवक्ता प्रियंका चतुर्वेदी से संपर्क किया, तो उन्होंने बताया कि मध्य प्रदेश में ‘शबाना सारा अली’ नाम की पार्टी में कोई पदाधिकारी नहीं है।

चतुर्वेदी ने बताया कि इस झूठी सूचना को फैलाने के लिए मुंबई, महाराष्ट्र कांग्रेस की उनकी एक सहयोगी की तस्वीर इस्तेमाल की जा रही थी। चतुर्वेदी ने कहा, “यह इतना दुर्भाग्यपूर्ण है कि भाजपा समर्थित ये नकली समाचार हैंडल पहले तो अपराधी को मुस्लिम पहचान दे रहे, फिर दूसरे, कांग्रेस कार्यकर्ता गुरप्रीत कौर चड्ढा की तस्वीर का इस्तेमाल कर उन्हें बदनाम कर रहे हैं।”

चड्ढा मुंबई क्षेत्रीय महिला कांग्रेस कमेटी की उपाध्यक्ष हैं। उनके नाम पर गलत जानकारी फैलाने वाले पोस्टों को देखकर, उन्होंने मुंबई पुलिस और साइबर अपराध शाखा, दिल्ली को ट्वीट किया।

I request @CPMumbaiPolice @DCP_CCC_Delhi to kindly take stern action against the people using my pics from google to tarnish my image, This is really a very big crime & any woman can suffer coz of this strange action. @BJP4India Please tell your people to at least respect women. pic.twitter.com/b3ZZ0pwiof

— Gurpreet Kaur Chadha (@GurpreetKChadha) November 14, 2018