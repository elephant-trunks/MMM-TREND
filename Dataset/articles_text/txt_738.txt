15 अक्टूबर को ख़बर आई कि NCP नेता संजय शिंदे जिस कार में सवार थे उसमें शॉर्ट सर्किट से आग लग गयी. रिपोर्ट के अनुसार पुलिस का कहना है कि ये घटना मुंबई-आगरा हाईवे पर बसवंत टोल प्लाज़ा के पास हुई. इस दुर्घटना में उनकी मौत हो गयी. इसके बाद से सोशल मीडिया यूज़र्स इस घटना का वीडियो शेयर करते हुए दावा कर रहे हैं कि संजय शिंदे पालघर लिंचिंग मामले के आरोपियों में से एक थे. नरेन्द्र सिंह नाम के एक फ़ेसबुक यूज़र ने वीडियो शेयर करते हुए ये दावा किया है, “पालघर साधुओं के मुख्य हत्यारे NCP नेता संजय शिंदे की कार एक्सीडेंट में जिंदा जलकर हुई मौत.” इसके अलावा ‘मनोज तिवारी फ़ॉर दिल्ली सिएम‘, ‘किंग्स ऑफ़ राजपूत‘, ‘राघवाचार्य जी महाराज अयोध्या‘ नामक फ़ेसबुक पेज सहित छगन प्रजापत और पंकज मेहरा नाम के यूज़र्स ने ये वीडियो शेयर करते हुए यही दावा किया है.

ट्विटर पर भी कई यूज़र्स यही दावा कर रहे हैं. इनमें @nandaji1958, @TheDeepak2020In, @AchAnkurArya, @MandirGuy, @Hiranyareta, @OfficeOfDGP, @bhaiyaji_kahin, @sukhdevgogamedi, @thakurbjpdelhi कुछ प्रमुख नाम हैं.

हाल ही में हाथरस मामले में पीड़िता के गांव पहुंचे आम आदमी पार्टी से जुड़े राज्य सभा सांसद संजय सिंह पर काली स्याही फेंकने वाले और पहले भी साम्प्रदायिक वजहों से खबरों में आने वाले दीपक शर्मा ने भी ट्वीट किया. इस ट्वीट को 3,600 रीट्वीट्स और 10 हज़ार से ज़्यादा लाइक्स मिले हैं.

16 अप्रैल, 2020 को महाराष्ट्र के पालघर ज़िले के गडचिंचले गांव में भीड़ ने तीन लोगों की पीट-पीटकर हत्या कर दी थी. इनमें दो साधु थे और एक उनके ड्राइवर. इसके बाद सोशल मीडिया पर इस मामले को सांप्रदायिक रंग देने की कोशिश हुई थी. लेकिन ऑल्ट न्यूज़ की पड़ताल में पता चला था कि पीड़ित और अभियुक्त, दोनों एक ही धर्म से ताल्लुक रखते हैं.

हमें ऐसी कोई रिपोर्ट नहीं मिली जिसमें NCP नेता संजय शिंदे का नाम पालघर लिंचिंग केस में आरोपी के तौर पर आया हो. साथ ही ऐसी भी कोई रिपोर्ट नहीं है जिसमें उन्होंने इस घटना पर कोई विवादित बयान दिया हो.

हमने पालघर मामले के इन्वेस्टीगेटिंग ऑफ़िसर से बात की. उन्होंने कहा, “पालघर मामले में NCP नेता संजय शिंदे का नाम कभी नहीं आया है. ये एक अफ़वाह है जो फैलाई जा रही है.”

अब सिलसिलेवार क्रम में देखते हैं कि 16 अप्रैल को हुई एक घटना में अब तक क्या अपडेट्स आये हैं.

महाराष्ट्र के गृहमंत्री अनिल देशमुख ने 22 अप्रैल, 2020 को ट्वीट करते हुए पालघर मामले में 101 लोगों को हिरासत में लिए जाने की जानकारी सार्वजनिक की थी. उन्होंने वो लिस्ट भी शेयर की थी. इस लिस्ट में कहीं भी संजय शिंदे का नाम नहीं है.

The list of the 101 arrested in the #Palghar incident. Especially sharing for those who were trying to make this a communal issue.. pic.twitter.com/pfZnuMCd3x

— ANIL DESHMUKH (@AnilDeshmukhNCP) April 22, 2020