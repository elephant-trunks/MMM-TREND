सोशल मीडिया पर सुनामी का एक वीडियो शेयर किया जा रहा है जिसमें कुछ लोग किसी छत पर खड़े हैं और नीचे बाढ़ में वाहनों समेत कई चीजें बहती नज़र आ रही हैं. अलग-अलग ड्यूरेशन में यही वीडियो कई यूजर्स ने एक ही दावे के साथ शेयर किया. इन दावों के मुताबिक यह सुनामी चीन में आई है. फे़सबुक पेज ‘अनिमेष डिजिटल’ ने ये वीडियो शेयर करते हुए लिखा, “चीन ने वायरस भेजकर दुनिया को धोखा दिया अब ऊपर वाला उसे धोखा दे रहा है.”

चीन ने वायरस भेजकर दुनिया को धोखा दिया अब ऊपर वाला उसे धोखा दे रहा है Posted by Animesh Digital on Tuesday, 25 August 2020

इसी कैप्शन के साथ और कई फे़सबुक यूज़र्स ने ये वीडियो शेयर किया.

कुछ ट्विटर यूजर्स ने भी इस क्लिप को शेयर किया और ये सुनामी चीन में आने का दावा किया. ट्विटर यूज़र @GaneshGavli5 ने मराठी कैप्शन के साथ वीडियो पोस्ट किया, “भारी बारिश के कारण चीन में 3 बांध टूट गए और बाढ़ आ गई. खुद देखिए कि चीन को क्या सबक मिला है. जिसने अमानवीय और स्वार्थी कारनामों से खुद को सुपर पावर बना लिया. इस भयंकर बाढ़ का तांडव देखिए. अंत में क्या होना है. जो करोगे वो भरोगे”

ऑल्ट न्यूज़ की ऑफ़िशियल एंड्रॉइड ऐप पर कुछ लोगों ने इस वीडियो के फै़क्ट-चेक के लिए रिक्वेस्ट्स भी भेजीं.

This slideshow requires JavaScript.

फै़क्ट-चेक

इस वीडियो का ऑल्ट न्यूज़ ने पहले भी 2018 में फै़क्ट चेक किया था. तब इसे केरल में आई बाढ़ के नाम पर वायरल किया गया था.

जापान का वीडियो

यूट्यूब पर जापान सुनामी कीवर्ड सर्च करने पर कई वीडियोज़ मिलते हैं. इन्ही में से एक ‘TSUNAMI JAPAN 3.11/2011’ टाइटल के साथ अपलोड किया गया है. ये चीन के नाम पर शेयर किया जा रहा वीडियो ही है. इस वीडियो पर 43 लाख से ज्यादा व्यूज़ है. इसे ताकुरो सुज़ुकी ने 18 दिसम्बर 2011 को अपलोड किया हुआ है. इसके डिस्क्रिप्शन में लिखा है, “Ishinomaki-shi Tidal wave” eastern Japan great earthquake A picture in Ishinomaki-shi, Miyagi. I suggest you be rubbed by such tidal wave, it can’t be done. I take a picture from a roof of Ishinomaki gas. 2-3-48, Myojincho, Ishinomaki-shi, Miyagi. (‘इशिनोमाकी टाइडल वेव’ पूर्वी जापान का भयंकर भूकंप. इशिनोमाकी शी, मियागी की तस्वीर. ऐसी बुरी हालत में आप न फंसे. ये असम्भव है. मैं ये तस्वीर इशिनोमाकी गैस (कंपनी) की छत से ले रहा हूं’).

एक अन्य वेरीफ़ाइड यूट्यूब चैनल FNN311 ने भी 25 अक्टूबर, 2012 को ये वीडियो अपलोड किया है. इसके डिस्क्रिप्शन में जानकारी दी हुई है कि ये 11 मार्च 2011 को जापान के इशिनोमाकी में आई सुनामी का वीडियो है. इसे बंदरगाह के पास एक छत से किसी कर्मचारी ने रिकॉर्ड किया है. FNN 311 एक न्यूज़ प्लेटफॉर्म है. चैनल ने डिस्क्रिप्शन में सुनामी की पूरी जानकारी और अन्य लिंक भी दिए हुए हैं.

इस वीडियो में 3:02 मिनट से लेकर 3:12 मिनट तक कई बार सिलिंडर और गोलाकार ढांचें नज़र आते हैं. गूगल मैप से ली गयी मई 2013 की उसी लोकेशन की तस्वीर (3D व्यू में) यहां देखी जा सकती है. हालांकि वर्तमान में उस जगह के ढांचे और रंग-रूप में काफ़ी बदलाव दिख रहे हैं.

यानी, लोग जापान में करीब एक दशक पहले आई सुनामी का वीडियो शेयर कर रहे हैं. इसे 2 साल पहले भी केरल में बाढ़ का बताकर शेयर किया गया था. यह वीडियो चीन नहीं बल्कि जापान का है.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.