पानी से भरी हुई गली में चाय-नाश्ता कर रहे कुछ लोगों की एक तस्वीर सोशल मीडिया में दिल्ली की बताकर शेयर की जा रही है. तस्वीर में दिख रहा है कि एक गली में घुटनों तक पानी भरा हुआ है और वहीं पर कुछ लोग टेबल-कुर्सी डालकर चाय पी रहे हैं. दिल्ली भाजपा के जनरल सेक्रेटरी और उत्तरी दिल्ली के पूर्व मेयर रविंदर गुप्ता ने 26 जुलाई को ये तस्वीर ट्वीट की और लिखा, “#दिल्ली के मुख्यमंत्री @ArvindKejriwal जी का दिल से धन्यवाद जिन्होंने #किराड़ी विधानसभा को #लंदन बना दिया। यह देखिए किस प्रकार एक पूरा परिवार #लंदन की गली में बैठकर ” गरमा गरम चाय” और बिस्कुट का आनंद ले रहे है #केजरीवाल जी इससे अच्छे दिन मत दिखाना” रविंदर गुप्ता ने दावा किया है कि ये तस्वीर दिल्ली की है. उन्होंने तस्वीर शेयर करते हुए दिल्ली के मुख्यमंत्री अरविंद केजरीवाल पर तंज़ भी कसा है. आर्टिकल लिखे जाने तक इस ट्वीट को 2,800 से ज़्यादा लाइक और 850 से ज़्यादा बार रीट्वीट किया जा चुका है. (ट्वीट का आर्काइव लिंक)

अकाली दल के राष्ट्रीय प्रवक्ता मनजिंदर सिरसा ने एक यूज़र द्वारा ट्वीट की गई इस तस्वीर को रीट्वीट करते हुए लिखा, “लंदन तो नहीं पर दिल्ली को वेनिस ज़रूर बना दिया है @ArvindKejriwal जी ने” हम आपको बता दें कि मनजिंदर सिरसा को पहले भी कई बार सोशल मीडिया पर झूठे दावे करते हुए पाया गया है.

25 जुलाई को एक फ़ेसबुक यूज़र ने ये तस्वीर गुजरात के सूरत शहर की बताकर शेयर की.

रिवर्स इमेज सर्च करने पर पत्रकार और ‘लाइवमिंट’ के कॉन्ट्रिब्यूटिंग एडिटर सलिल त्रिपाठी का 27 जुलाई का एक ट्वीट मिला. त्रिपाठी ने बताया कि ये तस्वीर सूरत की नहीं बल्कि पंजाब की है. त्रिपाठी ने पंजाब के बरनाला ज़िले से आप विधायक गुरमीत सिंह के ट्वीट को रीट्वीट किया है.

दरअसल 18 जुलाई 2016 को गुरमीत सिंह ने ये तस्वीर ट्वीट करते हुए बताया कि पंजाब के मानसा ज़िले में खराब सीवेज सिस्टम को लेकर इन लोगों ने प्रदर्शन किया था.

गुरप्रीत सिंह के ट्वीट पर एक यूज़र ने रिप्लाइ करते हुए ‘पंजाब केसरी’ अखबार की एक क्लिप शेयर की थी. इस न्यूज़पेपर क्लिप में पानी में बैठे इन लोगों की तस्वीर शेयर करते हुए लिखा गया है, “मानसा में बारिश उपरांत एक झील रूपी गली में बैठ कर चाय की चुस्कियां लेकर बारिश का आनंद उठाते लोग।” इस ई-पेपर क्लिप में 18 जुलाई की तारीख दिखाई दे रही है.

This slideshow requires JavaScript.

2016 से दिल्ली की बताकर शेयर हो रही है ये तस्वीर

इस तस्वीर को 2016 से ही दिल्ली की बताकर शेयर किया जा रहा है. ‘@DaaruBaazMehta’ ने बिज़नेसमेन हर्ष गोयनका के एक ट्वीट का स्क्रीनशॉट 2016 में शेयर किया था. इस स्क्रीनशॉट में साफ़ दिख रहा है कि गोयनका ने पानी में बैठे लोगों की ये तस्वीर दिल्ली की बताते हुए शेयर की थी.

Pic 1 : @hvgoenka Spreading Lies and Propaganda against Delhi Govt

Pic 2 : Truth of Pic 1; From Mansa, Punjab

RT pic.twitter.com/2EedHQJcfl

— DaaruBaaz Mehta (@DaaruBaazMehta) July 20, 2016