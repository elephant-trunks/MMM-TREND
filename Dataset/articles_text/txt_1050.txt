18 अप्रैल को भाजपा के नेशनल जनरल सेक्रेटरी बी एल संतोष ने स्विट्ज़रलैंड के मैटरहॉर्न पर्वत की एक तस्वीर शेयर की. इस तस्वीर में दिख रहा है कि मैटरहॉर्न पहाड़ पर भारत के तिरंगे जैसी रोशनी की गई है. दावा है कि स्विट्ज़रलैंड ने कोरोना वायरस के खिलाफ़ छिड़ी जंग में भारत प्रयासों की सराहना करने के लिए और प्रधानमंत्री नरेंद्र मोदी द्वारा HCQ टेबलेट्स पहुंचाए जाने की वजह से ऐसा किया गया. संतोष के इस ट्वीट को आर्टिकल लिखे जाने तक 13 हज़ार से ज़्यादा बार लाइक 2,400 बार रीट्वीट किया जा चुका है. (ट्वीट का आर्काइव लिंक)

‘प्रसार भारती’ ने इसी दावे के साथ ये तस्वीर फ़ेसबुक और ट्विटर पर पोस्ट की है. (पोस्ट का आर्काइव लिंक)

Matterhorn mountain in Swiss Alps lighted with tricolour in the name of HOPE after India under @narendramodi supplied HCQ tablets & leads the #COVID19 battle. pic.twitter.com/G2NWVMm4mV

इसी मेसेज के साथ ये तस्वीर फ़ेसबुक और ट्विटर पर वायरल है.

ऑल्ट न्यूज़ के ऑफ़िशियल ऐप पर भी इस तस्वीर के बारे में जानने के लिए कुछ रीक्वेस्ट की गई हैं.

हमने अपनी जांच में पाया कि स्विट्ज़रलैंड के मैटरहॉर्न पर्वत पर भारतीय झंडे के रंगों का प्रोजेक्शन किया गया था. लेकिन तस्वीर के साथ किया गया ये दावा ग़लत है जिसके अनुसार इस घटना की वजह भारत द्वारा HCQ टेबलेट्स पहुंचाना था. ट्विटर पर कीवर्ड सर्च करने से 17 अप्रैल की @IndiainSwiss हैंडल की एक ट्वीट मिली. ये स्विट्ज़रलैंड में भारतीय दूतावास का हैंडल है. जिसके मुताबिक, कोरोना वायरस के खिलाफ़ छिड़ी जंग में भारत के साथ एकजुटता दर्शाने के लिए स्विट्ज़रलैंड ने मैटरहॉर्न पर्वत पर भारतीय ध्वज की रोशनी की. साथ ही ये बताया गया है कि कोरोना संक्रमण के चलते सभी भारतीयों को ‘उम्मीद और हिम्मत’ देने के लिए ऐसा किया गया था. इस ट्वीट में @zermatt_tourism को इसके लिए धन्यवाद देते हुए टैग किया गया है.

INDIAN TRICOLOR ON THE MATTERHORN MOUNTAIN: Indian Tricolor of more than 1000 meters in size projected on Matterhorn Mountain, Zermatt, Switzerland to express Solidarity to all Indians in the fight against COVID 19. A big Thank You to @zermatt_tourism for the gesture. @MEAIndia pic.twitter.com/y4diNDSlT9

— India in Switzerland, The Holy See & Liechtenstein (@IndiainSwiss) April 17, 2020