9 मई को ऑप इंडिया ने एक आर्टिकल में ये दावा किया था कि गोपालगंज में एक 15 साल के लड़के रोहित की मस्जिद में बलि दी गई. पड़ताल में उनके सभी दावे गलत पाए गए. उनके ख़िलाफ़ गोपालगंज में ही पुलिस ने एफ़आईआर भी दर्ज की. 19 मई को ऑप इंडिया के CEO राहुल रोशन ने एक आर्टिकल में बताया कि किस तरह से उनके एडिटर्स को परेशान किया जा रहा है. राहुल रोशन का कहना था कि ऑप इंडिया वालों की गलती सिर्फ़ इतनी है कि उन्होंने बच्चे के पिता के कथन पर भरोसा किया. इस आर्टिकल में हम आपको बतायेंगे कि कैसे राहुल का ये कथन अपने आप में ग़लत जानकारी है और कैसे ऑप इंडिया ने एक के बाद एक पब्लिश किये गए आर्टिकल्स के ज़रिये पूरे मामले में ग़लत जानकारी फैलाई जबकि सबूत कुछ और ही कह रहे थे.

17 मई को अपडेट किये गए आर्टिकल में ऑप इंडिया ने रोहित के पिता राजेश जायसवाल से बातचीत का सिर्फ़ वो हिस्सा सामने रखा जिसमें वो मस्जिद में बलि की बात करते हैं. इसके कुछ दिन बाद राजेश जायसवाल ने बताया कि ऐसा उन्होंने महज़ शक के आधार पर कहा था. इस आर्टिकल में शामिल 2 मिनट के एक वीडियो में राजेश जायसवाल से 9 मई और 14 मई को की गयी बातचीत दिखाई गयी है. 9 मई को वो मस्जिद में हत्या होने की बात कहते हैं. 14 मई को हुई बातचीत में सुनाई देता है कि राजेश जायसवाल ये साफ़ कर रहे हैं कि उन्होंने 9 मई को जो भी कहा, शक के आधार पर कहा था.

यहां दो बातें साफ़ करने लायक हैं :

पहली – ऑप इंडिया ने बातचीत के इस ऑडियो को काट-छांट कर पेश किया है. इसके लिए उन्होंने वीडियो में ही लिखा है कि “हम सिर्फ़ वही हिस्सा सुना रहे हैं जो आवश्यक है.” ऐसे में, जब ग़लत जानकारी फैलाने का आरोप जिसपर है, वो ही इस बात का फ़ैसला कर रहा है कि कौन सी बात ज़रूरी है और कौन सी गैर ज़रूरी.

दूसरी – 9 मई से 14 मई (कुल 6 दिन जिनमें 5-6 आर्टिकल छपे हैं) तक कितनी दफ़ा ऑप इंडिया की राजेश जायसवाल से बात हुई? और उस दौरान हुई बातचीत में क्या राजेश के पिता हर बार रोहित की मस्जिद में बलि दिए जाने की ही बात कहते रहे? क्या सुनाई जा रही रिकॉर्डिंग के पहले राजेश ने हर बार यही कहा कि उनके बेटे की मस्जिद में बलि दी गयी है और इसी की बिनाह पर पोस्टमार्टम रिपोर्ट को ग़लत बताते हुए ऑप इंडिया लगातार आर्टिकल पर आर्टिकल छापता गया? ये सभी बातें साफ़ नहीं हुई हैं.

इस मामले में कायदे से होना क्या चाहिए था? ऑप इंडिया को रोहित के पिता राजेश जायसवाल की कही बातों का आधार पूछना चाहिए था. 15 साल के बेटे को खो चुके पिता की कही बातों को बिना वेरीफ़ाई किये छापना, वो भी तब जब उन बातों से साम्प्रादायिक समीकरण के बिखरने की तिनके बराबर भी गुंजाइश हो, पत्रकारिता के मूलभूत सिद्धांतों के सीधे ख़िलाफ़ जाता है. अगर ऑप इंडिया इस पूरे दौरान एफ़आईआर देखता, पुलिस से बातचीत करता, पोस्ट मार्टम रिपोर्ट को गौर से देखता तो यकीनन मस्जिद में बलि दिए जाने के हवा-हवाई दावे को छापने का ख़याल भी नहीं करता. उसे ये भी सवाल करना चाहिए था कि अगर राजेश जायसवाल को मस्जिद में बलि दिए जाने का कोई शक था तो एफ़आईआर में आखिर उस शक का रत्ती भर भी उल्लेख क्यूं नहीं मिला?

ऑप इंडिया खुद को फ़ैक्ट चेकिंग वेबसाइट के रूप में स्थापित करने की पुरज़ोर कोशिश में है मगर यहां वो फ़ैक्ट्स के आस पास फटकती भी नहीं दिख रही थी. शायद इसलिए क्यूंकि इस ख़बर से उनके दक्षिणपंथी प्रोपोगेंडा को पूरी तरह से हवा मिल रही थी. यही प्रोपोगेन्डा हमें उस वक़्त भी देखने को मिला था जब इंफ़ॉर्मेशन ब्यूरो में अफ़सर अंकित शर्मा की दिल्ली में हुए दंगों के दौरान हत्या हुई थी और ऑप इंडिया ने अपनी रिपोर्ट में हत्या को वीभत्स बताते हुए अंकित शर्मा के शरीर पर 400 चाकुओं के घावों की बात कह दी थी. इतना ही नहीं, ऑप इंडिया ने ये भी कहा था कि अंकित शर्मा को 4 से 6 घंटे तक चाकुओं से गोदा गया. ये सब कुछ झूठ था. पोस्टमार्टम रिपोर्ट में कुल 13 घाव की बात सामने आई थी मगर ये प्रोपोगेन्डा इतना बड़ा हुआ कि देश के गृह मंत्री तक ने सदन में इस गलत जानकारी को ऑन रिकॉर्ड पेश किया.

ऑल्ट न्यूज़ ने पीड़ित पिता से पहले भी बात की थी और हमने बताया था कि वो किस तरह हताश थे. उनके मन में रोहित की मौत से संबंधित कई सवाल थे जिसका जवाब वो जानना चाहते हैं. हमसे बात करते हुए राजेश जायसवाल ने एक बार भी बलि का ज़िक्र नहीं किया. उन्होंने हिन्दू-मुस्लिम ऐंगल होने की भी बात को भी पूरी तरह नकार दिया. ऑप इंडिया के इस आर्टिकल के बाद हमने राजेश जायसवाल से फिर से बात की. उन्होंने कहा कि जांच हो रही है. बात करने में वो पहले से अब थोड़े संतुष्ट मालूम पड़ रहे थे. उनका कहना था, “SHO को सस्पेंड किया गया है ये अच्छी बात है. हमें अब वहां उस घर में भी रहने में कोई दिक्कत नहीं है लेकिन उस घर में रोहित की बहुत सारी यादें है जिससे बाकी बच्चे डर जाते हैं. इसीलिए हम वहां नहीं जा रहे अभी.” हमने पूछा कि आप पर ये आरोप है कि आप अपनी बात से मुकर गए हैं. इसपर उन्होंने कहा कि उस वक़्त उन्होंने क्या कहा, ये उन्हें याद नहीं है. उन्होंने कहा, “मेरी मानसिक स्थिति कोई नहीं समझ सकता, जिसके जवान बेटे की मौत हो गयी है.” उन्होंने ये भी सवाल किया – “चलिए मान लेते हैं कि डूब गया था तो बाकि बच्चों ने हमें आकर ये बताया क्यूं नहीं? छुपाया क्यूं? रोहित के कपड़े क्यूं छुपाए गए?” उनका ये सवाल पूरी तरह से वाजिब है. वो कहते हैं “मेरा बेटा तो वापस मुझे नहीं मिल सकता अब. लेकिन सच सामने आना चाहिए.”

इस मामले पर अपडेट के लिए हमने 20 मई को SP मनोज तिवारी से बात की. उन्होंने कहा, “जांच अभी भी चल रही है, DIG साहब खुद इस मामले की तहक़ीकात कर रहे हैं. जो भी है ज़ल्द ही सामने आ जाएगा.”

16 मई को ऑल्ट न्यूज़ के एक आर्टिकल में बताया गया था कि कैसे ऑप इंडिया ने गोपालगंज में एक रोहित की मौत के लगभग 40 दिन बाद सांप्रदायिक रंग देते हुए इसे मस्जिद में बलि का मामला बता दिया. हमने कई बातों पर ध्यान दिलाते हुए ये साबित किया था कि बच्चे की मौत नदी में डूबने से हुई थी और ऑप इंडिया ने एक कहानी रचते हुए इसे सांप्रदायिक एंगल दिया. ऑप इंडिया पर इसके लिए बिहार पुलिस ने 16 मई को FIR भी दर्ज की.

इसके बाद ऑप इंडिया की संपादक नूपुर शर्मा 16 मई को ही एक ट्वीट में इस बात पर ज़ोर देती हैं कि रोहित की हत्या हुई है और पिता ने अपना बयान बदल लिया है. उनके मुताबिक़ ‘मुस्लिम’ रोहित पर पानी छिड़क रहे थे, ये इस केस का काफ़ी अहम पॉइंट था. उन्होंने सांप्रदायिकता के दावों को किनारे करते हुए कहा कि ऑप इंडिया के ख़िलाफ़ FIR पिता के बयान को सामने रखने के लिए दर्ज की गई है.

A boy is murdered. His father says ‘muslims killed him’. He first said he was sacrificed in a mosque, then said ‘I don’t remember’ but maintained that Muslims sprinkled water on him. FIR is filed against OpIndia for publishing father’s version. But the truth cannot be defeated

— Nupur J Sharma (@UnSubtleDesi) May 16, 2020