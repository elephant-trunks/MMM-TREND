जिम में एक लड़की को वर्कआउट करवाते ट्रेनर का वीडियो ‘लव जिहाद’ के दावे से वायरल है. अक्सर ग़लत जानकारी शेयर करने वाले सुधीर मिश्रा ने 18 नवंबर, 2024 को ये वीडियो शेयर किया और लिखा, “जिम में “जिस्म” से खेलता “विलाल अहमद”. आप ये महिला जिम की Video देख रहे हो ये है बिलाल अहमद खान का जिम है ,, इसका कृष्णा नगर में ये दूसरा जिम है ओर पूरी दिल्ली की हिन्दू बहुल पॉश कालोनियों में ऐसे महिला जिम स्पीड से खोले जा रहे है.” (आर्काइव लिंक)

ट्विटर यूज़र राजेश संघवी ने 26 जून, 2023 को ये वीडियो शेयर करते हुए लिखा, “जिसकी भी यें बहन या बेटी हैं उसको धिक्कार हैं ….यहाँ ही जीजाद चालू होता है और फिर ये सूटकेस में या फ्रिज मे पाई जाती है।” (आर्काइव लिंक)

ट्विटर यूज़र ‘ब्रांड रुद्रा @brand_rudra’ और @UttamIND_ ने 2021 में ये वीडियो शेयर करते हुए लिखा, “ये है जिहादी बिलाल अहमद खान का जिम है. ये असल मे यहां हिन्दुओ की जवान लड़कियों को फसाने के लिए बहुत बड़ा एजेंडा चलाया जा रहा है जिम के नाम पर. अब ऐसा कोई हिन्दू नही होगा जो इन जिहादियों के द्वारा की जा रही हरकतों को जानता नही होगा”

राइट विंग प्रोपोगेंडा वेबसाइट क्रीएटली ने इस वीडियो पर 18 मार्च, 2021 को एक आर्टिकल लिखा. इस आर्टिकल में बताया गया कि कैसे सिर्फ मुस्लिम लड़के जिम में ट्रेनिंग लेते हैं ताकि हिन्दू औरतों के साथ नज़दीकियां बढ़ा सकें. इस आर्टिकल के राइटर संपत सरस्वत ने लिखा है कि उन्होंने इस जिम के मालिक से बात की और उसने उन्हें बताया कि ज़्यादातर मुस्लिम लड़के ही उनकी जिम में आते हैं.

नवम्बर 2020 में भी हुआ था वायरल

ये वीडियो शेयर करते हुए यूज़र्स हिन्दू लड़कियों को जिम न जाने की सलाह दे रहे हैं. ट्विटर यूज़र ‘आकाश आरएसएस’ ने ये वीडियो ट्वीट करते हुए लिखा, “हिन्दू खुश है कि उसकी पत्नी, बेटी, बहू जिम जाती है । पर वहां मान,मरियादा, प्रतिष्ठा सब भंग हो रहा है । कोई भी हिन्दू अपने परिवार की महिलाओं को जिम ना भेजें ।” गौर करें कि ‘आकाश आरएसएस’ ने पहले भी कई बार सोशल मीडिया पर भ्रामक जानकारियां शेयर की हैं जिनके बारे में पब्लिश हुई फ़ैक्ट-चेक रिपोर्ट्स आप यहां पढ़ सकते हैं.

एक और ट्विटर यूज़र ने ये वीडियो इसी दावे के साथ ट्वीट किया.

ट्विटर यूज़र @vickywadhwani ने ये वीडियो ट्वीट करते हुए केंद्र सरकार को उत्तर-प्रदेश सरकार की तरह ही ‘लव जिहाद’ के खिलाफ़ कोई कानून लाने की बात कही. फ़ेसबुक पर ये वीडियो ‘लव जिहाद’ के दावे के साथ वायरल है.

This slideshow requires JavaScript.

वीडियो के फ़्रेम्स गूगल पर रिवर्स इमेज सर्च करने से हमें ये वीडियो यूट्यूब चैनल ‘El Pio RD‘ पर 1 फ़रवरी 2017 को अपलोड किया हुआ मिला. ये यूट्यूब चैनल इंटरनेट पर पाए जाने वाले वीडियोज़ में वॉइस-ओवर जोड़कर वीडियोज़ बनाता है. यूट्यूब पर अपलोड हुए इस वीडियो के ख़त्म होते ही बास्केटबॉल प्लेयर लेब्रॉन जेम्स की क्लिप स्पैनिश वॉइस ओवर के साथ देखने को मिलती है. ‘El Pio RD’ ने ये वीडियो इंस्टाग्राम पर भी पोस्ट किया है.

फ़रवरी 2017 में यूक्रेन की वेबसाइट ‘obozrevatel’ ने ये वीडियो पब्लिश किया था.

इसके अलावा, हमें ये वीडियो साल 2017 में एक पॉर्न वेबसाइट पर अपलोड किया हुआ मिला.

कुल मिलाकर, 3 साल पहले से इंटरनेट पर मौजूद वीडियो भारतीय सोशल मीडिया पर ‘लव जिहाद’ के दावे से शेयर किया गया.

दिशा पाटनी की क्लिप बताकर भी वायरल है ये वीडियो

मार्च 2020 से ही ये वीडियो बॉलीवुड अभिनेत्री दिशा पाटनी का बताकर वायरल है. इसी दावे के साथ इस वीडियो को डेली मोशन पर अपलोड किया गया था.

फ़ेसबुक पेज ‘Sanjay Dwivedy Hindu Mahavir‘ ने ये वीडियो 27 अगस्त को पोस्ट किया था जिसे आर्टिकल लिखे जाने तक 12 लाख बार देखा गया है.

अपडेट: इस आर्टिकल के पब्लिश होने के बाद एक यूज़र ने कमेंट में बताया कि ये वीडियो त्रिनिदाद और टोबैगो में शूट किया गया था. और दो प्रोफ़ेशनल ट्रेनर इमरान और रेशमा ने ये वीडियो बनाया था.

Actually this is a video from Trinidad and Tobago ! A comedy video ! Two professional trainers Imran and Reshma. I live in Trinidad so it’s funny too see India news promoting as something else .

— mrrf (@mrrf1) November 19, 2020