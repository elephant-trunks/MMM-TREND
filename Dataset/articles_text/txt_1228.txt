दिल्ली में अभी जो हालात हैं, पिछले कितने ही दशकों में ऐसी भयावह स्थिति देखने को नहीं मिली है. इन साम्प्रदायिक दंगों में अब तक 21 लोगों की मौत हो चुकी है जिसमें एक नाम पुलिस कांस्टेबल रतन लाल का भी है. सोशल मीडिया में वायरल एक मेसेज में दावा किया गया है कि रतन लाल के बाद DCP अमित शर्मा की भी मौत हो गयी है.

25 फ़रवरी को, एक यूज़र ने हिंदी मेसेज के साथ अमित शर्मा की तस्वीर शेयर की. मेसेज के मुताबिक -“दुखद खबर कांस्टेबल रतनलाल के बाद डीसीपी अमित शर्मा भी नहीं रहे. मुस्लिम दंगा दिल्ली.”

इसी तरीके से, कई सोशल मीडिया यूज़र्स ने फ़ेसबुक और ट्विटर पर ये तस्वीर शेयर करते हुए दावा किया कि अमित शर्मा की मृत्यु हो गयी है.

फ़ैक्ट-चेक

24 फ़रवरी की एक रिपोर्ट के मुताबिक, DCP अमित शर्मा उन लोगों में से एक है जो नॉर्थ-ईस्ट दिल्ली में घायल हुए थे. 25 फ़रवरी को इंडियन पुलिस सर्विस (सेंट्रल) एसोसिएशन ने ट्वीट किया, “Amit Sharma, IPS, DCP Shahdara displayed exemplary grit, determination and led from the front. We pray that he recovers from his injuries successfully and quickly.(अनुवाद – अमित शर्मा, IPS, DCP शाहदरा ने धैर्य, दृढ़ता के साथ कमान संभाली. हम दुआ करते है कि वो जल्द ही ठीक हो जायें.)”

इसके बाद एक और रिपोर्ट के ज़रिये ये मालूम हुआ कि शर्मा होश में आ गए हैं और अब उनकी हालत पहले से काफ़ी अच्छी है.

Shahdara DCP Amit Sharma who was injured during clashes between two groups in Delhi’s Gokulpuri yesterday, is now conscious at a hospital. He underwent a surgery last night and his CT Scan was done this morning. He is safe and out of danger. https://t.co/jBFir6BrXi — ANI (@ANI) February 25, 2020

‘ज़ी न्यूज़’ के पत्रकार जीतेन्द्र शर्मा ने अस्पताल की तस्वीर ट्वीट करते हुए लिखा -““Amit Sharma, @DCP_Shd after successful surgery. @CPDelhi also met him in the hospital.(अनुवाद – सफ़ल सर्ज़री के बाद अमित शर्मा. @DCP_Shd. @CPDelhi ने भी अस्पताल में उनसे मुलाक़ात की.)”

दिल्ली पुलिस PRO सहायक पुलिस आयुक्त (ACP) अनिल मित्तल ने ‘बूमलाइव’ से कहा -“शर्मा का ऑपरेशन सफ़ल हुआ और अब वो ख़तरे से बाहर हैं. उनकी हालत अब स्थिर है.”

इस तरह, सोशल मीडिया का ये दावा कि DCP अमित शर्मा की दिल्ली दंगो में मौत हो गयी है, गलत साबित होता है.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.