23 दिसंबर 2021 को हरियाणा में बजरंग दल के कार्यकर्ता हरीश रामकली ने फ़ेसबुक पर एक पोस्ट किया. पोस्ट में कहा गया कि जो स्कूल अपने छात्रों को उनके माता-पिता की अनुमति के बिना सेंटा क्लॉज़ के रूप में तैयार करते हैं, उनके खिलाफ़ मामला दर्ज किया जाएगा और ऐसे स्कूलों को बंद कर दिया जाएगा.

हरीश रामकली ने पिछले साल क्रिसमस से पहले अपने फ़ेसबुक पेज पर ऐसे कई पोस्ट किये थे. इनमें अल्पसंख्यक ईसाई समुदाय के खिलाफ़ हिंसा की बात की गई थी.

12 दिसंबर को रामकली ने एक वीडियो अपलोड किया जिसमें ईसाई पादरी के खिलाफ़ लोगों को नारे लगाते हुए देखा जा सकता है. बता दें कि इस पादरी पर हरियाणा में धर्म परिवर्तन करने का आरोप लगाया गया था. वाल्मीकि की जय-जयकार और ‘जय श्री राम’ और ‘भारत माता की जय’ के नारों के बीच रामकली को ये कहते हुए सुना जा सकता है कि “हरियाणा में जींद का वाल्मीकि समुदाय उनके (ईसाई समुदाय) खिलाफ़ खड़ा है.”

हरीश रामकली उर्फ़ ​​हरीश सैनी हरियाणा के जींद के रहने वाले हैं और बजरंग दल के कार्यकर्ता हैं. अखिल भारतीय विद्यार्थी परिषद (ABVP) के ज़िलाध्यक्ष के रूप में शुरुआत करते हुए संघ में रामकली धीरे-धीरे आगे बढ़े हैं. बजरंग दल में नियुक्ति से पहले वो विश्व हिंदू परिषद (VHP) हरियाणा विंग के छात्र प्रमुख थे.

पिछले साल, नागरिकता संशोधन अधिनियम (CAA) के खिलाफ़ विरोध मार्च के लिए जींद के रानी तालाब में अनुसूचित जाति, पिछड़ा वर्ग और वकीलों के प्रदर्शनकारियों का एक समूह इकट्ठा हुआ था. जब मुस्लिम प्रदर्शनकारी अपनी दिनचर्या के अनुसार नमाज़ अदा करने लगे तो उन्हें बजरंग दल और गौ सेवा दल के सदस्यों ने रोक दिया. रामकली ने मुस्लिम प्रदर्शनकारियों को वहां नमाज़ अदा करने पर ‘गंभीर परिणाम’ भुगतने की धमकी दी थी.

जुलाई में फ़ेसबुक पर अपलोड किए गए एक वीडियो में उन्होंने मुस्लिम समुदाय पर ‘ज़मीन ज़िहाद’ का आरोप लगाया था. उन्होंने ‘अवैध’ मज़ारों (धार्मिक स्थल) को तोड़ने की ज़िम्मेदारी ली. वीडियो में उन्हें कहते हुए सुना जा सकता है, “चाहे आप दिल्ली, हरियाणा या राजस्थान जाएं, ये [‘ज़मीन जिहाद’] तेजी से बढ़ रहा है. ये ‘लव ज़िहाद’ के बाद हिंदुओं के लिए सबसे बड़ा खतरा है. बजरंग दल ने प्रशासन की अनुमति से कई ‘अवैध’ मज़ारों को हटाया है.” इस वीडियो को आर्टिकल लिखे जाने तक 4 लाख से ज़्यादा बार देखा जा चुका है.

कुछ दिनों बाद, उन्होंने एक और वीडियो अपलोड किया जिसमें एक आदमी कुल्हाड़ी से मज़ार तोड़ते हुए दिख रहा है. इसे आर्टिकल लिखे जाने तक 5.3 मिलियन व्यूज़ मिले हैं. इस मज़ार को भी रामकली ने ‘अवैध’ बताया था.

हालांकि, ये संभव हो सकता है कि इन मज़ारों को बनाने के लिए अनुमति नहीं ली गई हो. लेकिन किसी नागरिक द्वारा कानून अपने हाथ में लेकर इस तरह की कार्रवाई करना सही नहीं है.

ऑल्ट न्यूज़ ने जींद के सफीदों पुलिस स्टेशन से संपर्क किया. पुलिस ने रामकली के बारे में कुछ पता नहीं होने का दावा किया.

रामकली ने पुलिसकर्मियों के साथ काम करते हुए वीडियो और तस्वीरें भी अपलोड की थीं. लेकिन इसके बावजूद पुलिस ने रामकली को नहीं पहचानने की बात कही. गुड़गांव में नमाज़ अदा करने वाले मुसलमानों पर बढ़ते हमलों के बीच पिछले महीने रामकली ने एक फ़ेसबुक पोस्ट में लिखा था, “सिर्फ गुरुग्राम ही नहीं, हम आपको (मुसलमानों को) हरियाणा में कहीं भी नमाज़ पढ़ने या ‘ज़मीन जिहाद’ करने की इजाज़त नहीं देंगे. बजरंग दल ने हरियाणा में प्रशासन को होश में लाने के लिए सूचना दी है.”

ऑल्ट न्यूज़ द्वारा ऐसे खतरनाक अकाउंट्स को हटाने करने के प्रयास

ऑल्ट न्यूज़ ने ईमेल के माध्यम से फ़ेसबुक से संपर्क किया. इसके बाद हरीश रामकली का अकाउंट हटा दिया गया. हमने इस सोशल मीडिया कंपनी को कई ईमेल लिखे और बार-बार नियमों के उल्लंघन के बावजूद उनके द्वारा रामकली के अकाउंट को बैन न कर पाने के बारे में बताया. ऑल्ट न्यूज़ ने पहला ईमेल 6 दिसंबर 2021 को भेजा था. रामकली का अकाउंट जनवरी 2022 के पहले हफ़्ते में डिलीट किया गया था.

ऑल्ट न्यूज़ ने फ़ेसबुक और यूट्यूब को कई दूसरे व्यक्तियों के बारे में भी लिखा जो उनके प्लेटफ़ॉर्म पर नफ़रत फ़ैलाने वाली भाषा का इस्तेमाल करते हैं और हिंसक कॉन्टेंट पोस्ट करते हैं.

जब ऑल्ट न्यूज़ ने ऐसे कॉन्टेंट के बारे में सचेत किया तो इन व्यक्तियों पर प्रतिबंध लगा दिया गया:

जीत वशिष्ठ

हिंदू जागरण मंच (HJM) के सदस्य जीत वशिष्ठ ने नवंबर 2021 में एक वीडियो अपलोड किया था जिसमें उन्होंने अपने साथियों के साथ एक दरगाह में जाकर आरोप लगाया कि ये एक ‘अवैध’ संपत्ति है जो सरकारी ज़मीन पर बनी है. और जहां काले जादू का इस्तेमाल करके धर्म परिवर्तन कराया जाता है. उन्होंने दरगाह कमेटी पर पाकिस्तान से संबंध रखने का भी आरोप लगाया.

उसी दिन शाम तक, दूर-दराज़ से हिंदू ‘कार्यकर्ताओं’ का एक बड़ा समूह दरगाह के पास इकट्ठा हुआ और उसे गिराने का आह्वान किया. लोगों ने पुलिस को इस मामले में FIR दर्ज करने और दरग़ाह से जुड़े लोगों को गिरफ़्तार करने का निर्देश दिया.

Update on the Faridabad Shrine issue: Men led by Hindu Jagran Manch are demanding Police to register FIR and ask the Shrine owners to demolish it themselves. They are calling it a “solution”. They are also claiming that ‘Panj Surah’ based on Quranic ayats is a Pakistani book. pic.twitter.com/CEdjwXPPfl

— Kaushik Raj (@kaushikrj6) November 24, 2021