भाजपा के प्रवक्ता संबित पात्रा ने अंग्रेज़ी के बड़े अक्षरों में ‘SANSKRIT'(संस्कृत) लिखकर 2 तस्वीरें ट्वीट कीं. ये देहरादून स्टेशन के साइनबोर्ड्स की तस्वीर थीं. पहली तस्वीर में दिख रहे बोर्ड पर शहर का नाम हिंदी, अंग्रेज़ी और उर्दू भाषा में लिखा हुआ था. दूसरी तस्वीर में दिख रहे बोर्ड पर ठीक उर्दू की जगह पर संस्कृत में ‘देहरादूनम्’ लिखा हुआ था. स्टोरी लिखे जाने तक इस ट्वीट को 20 हज़ार से ज़्यादा रीट्वीट मिले और 95 हज़ार से ज़्यादा ट्विटर यूज़र्स ने इसे लाइक किया. इस ट्वीट का आर्काइव लिंक यहां मिलेगा.

पात्रा के ट्वीट पर कमेन्ट करने वाले लोग इस बात पर विश्वास करते दिख रहे हैं कि बोर्ड पर उर्दू की जगह संस्कृत में देहरादून हाल ही में लिखा गया है.

यांडेक्स पर रिवर्स इमेज सर्च करने पर हमें हिंदुस्तान टाइम्स की 18 फ़रवरी 2020 की एक रिपोर्ट मिली. इस रिपोर्ट में यही तस्वीर दिखाई देती है. तस्वीर के डिस्क्रिप्शन में लिखा हुआ है, “तीन महीने बाद (8 फ़रवरी 2020 को) दोबारा चालू होने के बाद देहरादून रेलवे स्टेशन का दृश्य जिसमें शहर का नाम संस्कृत में लिखा देखा जा सकता है.” इस तस्वीर के लिए फ़ोटोग्राफ़र प्रवीण दंद्रियल को आभार मिला है.

रिपोर्ट के मुताबिक़, “उत्तराखंड में संस्कृत को बढ़ावा देने के लिए रेलवे मिनिस्ट्री ने राज्य में स्टेशनों के नाम इस भाषा में लिखने का फ़ैसला लिया है. जिन साइनबोर्ड्स पर हिंदी, अंग्रेज़ी और उर्दू में नाम लिखे हैं, वो अब हिंदी, उर्दू और संस्कृत में लिखे जायेंगे… पिछले हफ़्ते (फ़रवरी 2020 के पहले हफ़्ते में) जब 3 महीने बाद स्टेशन को जनता के लिए दोबारा खोला गया, देहरादून का नाम हिंदी और अंग्रेज़ी के साथ संस्कृत में लिखा गया.”

टाइम्स ऑफ़ इंडिया की एक रिपोर्ट बताती है, “रेलवे अधिकारियों के मुताबिक़ ये फ़ैसला रेलवे के मानकों के अनुसार ही लिया गया है जो कहता है कि रेलवे स्टेशन के नाम हिंदी, अंग्रेज़ी और राज्य की दूसरी राजकीय भाषा में लिखा जाना चाहिए.”

2010 के जनवरी महीने में मुख्यमंत्री रमेश पोखरियाल के नेतृत्व में उत्तराखंड सरकार ने संस्कृत को दूसरी राजकीय भाषा का दर्जा दिया था. हिंदी अब भी आधिकारिक भाषा है.

2020 की फ़रवरी में एक विवाद ने जन्म लिया जब साइनबोर्ड्स पर उर्दू की जगह संस्कृत को जगह दी गयी. हिंदुस्तान टाइम्स के अनुसार मुरादाबाद रेलवे डिविज़न की सीनियर डिविज़नल कमर्शियल मैनेजर रेखा शर्मा ने लोकल मीडिया को बताया, “ये नाम स्टेशन का नवीकरण कर रही एजेंसी ने लिखा. उन्होंने ही संस्कृत में नाम वाले ये बोर्ड लगाए. जैसे मामला हमारे संज्ञान में आया, हमने ये बोर्ड हटवा दिया.” रेखा शर्मा गढ़वाल रीजन में आने वाले रेलवे स्टेशन मैनेज करती थीं.

रेखा शर्मा ने ये भी बताया, “राज्य सरकार ने अभी हमें स्टेशनों के नाम लिखने सम्बन्धी कोई निर्देश नहीं दिए हैं. इन निर्देशों के बाद ही हम रेलवे हेडक्वार्टर से स्टेशन के साइनबोर्ड्स पर चौथी भाषा को जोड़ने सम्बन्धी बात करेंगे.”

7 फ़रवरी को मुरादाबाद डिवीज़न रेलवे मैनेजर (DRM) ने इस पूरे मामले पर अपनी सफ़ाई दी. उनके लिखे लेटर के अनुसार, “भारतीय रेलवे ने न ही उर्दू भाषा को किसी भी स्टेशन से हटाया है और न ही ऐसा करने की फ़िलहाल कोई मंशा है. मौजूदा भाषाओं के साथ संस्कृत भाषा को जोड़ा जा सकता है लेकिन जहां उर्दू मौजूद है वहां से उसे हटाया नहीं जाएगा.”

Clarification regarding replacement of Urdu language at stations in Uttarakhand pic.twitter.com/zQFb9PhK6a

— DRM Moradabad (@drm_moradabad) February 7, 2020