भारत अपना 72वां गणतंत्र दिवस मनाने जा रहा है. प्रवासी भारतीय दिवस के अगले ही दिन, 10 जनवरी को ख़बर आई कि सूरीनाम के भारतीय मूल के राष्ट्रपति चन्द्रिका प्रसाद संतोखी गणतंत्र दिवस की परेड में मुख्य अतिथि के तौर पर आ सकते हैं. कई मीडिया रिपोर्ट्स ने दावे के साथ कहा कि संतोखी 26 जनवरी के कार्यक्रम में शरीक होने वाले हैं. बता दें कि इस साल मुख्य अतिथि के तौर पर यूके के प्रधानमंत्री बोरिस जॉन्सन को आमंत्रित किया गया था. लेकिन यूके में कोरोना महामारी की स्थिति दोबारा गंभीर हो जाने के बाद उन्हें ये दौरा स्थगित करना पड़ा.

टाइम्स नाउ, वन इंडिया और ABP न्यूज़ ने न्यूज़18 की एक रिपोर्ट का हवाला देते हुए चन्द्रिका प्रसाद संतोखी के 26 जनवरी की परेड में बतौर मुख्य अतिथि शामिल होने का दावा किया. न्यूज़18 ने अपनी रिपोर्ट में सूत्रों द्वारा ये जानकारी मिलने की बात कही. किसी ने अपनी रिपोर्ट में साफ़ नहीं किया कि ये सूत्र कौन थे.

बाकी आउटलेट्स ने भी ये ‘ख़बर’ बताते हुए ‘मीडिया रिपोर्ट्स के अनुसार’ लिखकर पब्लिश कर दिया. इनमें अमर उजाला, फ़्री प्रेस जर्नल, जागरण, ज़ी न्यूज़, पंजाब केसरी और द इकॉनमिक टाइम्स समेत छोटे-बड़े अन्य आउटलेट्स शामिल हैं.

This slideshow requires JavaScript.

इसी के बाद फ़ेसबुक और अन्य सोशल मीडिया यूज़र्स भी चन्द्रिका प्रसाद संतोखी की एक तस्वीर शेयर करने लगे जिसमें लिखा था, “गणतंत्र दिवस 2021 के अवसर पर सूरीनाम के राष्ट्रपति चन्द्रिकाप्रसाद संतोखी होंगे मुख्य अतिथि.”

मीडिया और सोशल मीडिया, दोनों का ये दावा ग़लत है कि सूरीनाम के राष्ट्रपति को गणतंत्र दिवस की परेड में मुख्य अतिथि के तौर पर बुलाया जा रहा है. कोरोना महामारी को देखते हुए भारतीय विदेश मंत्रालय ने 14 जनवरी को साफ़ किया था कि इस बार गणतंत्र दिवस के मौके पर किसी भी विदेशी शख्स को मुख्यातिथि के तौर पर नहीं बुलाया जाएगा. उन्होंने कहा, “कोविड-19 की वैश्विक स्थिति को देखते हुए ये फ़ैसला लिया गया है कि इस साल कोई भी विदेशी राष्ट्रप्रमुख या सरकार के मुखिया गणतंत्र दिवस के मौके पर मुख्य अतिथि नहीं होंगे.”

MEA announced that there will be no foreign leader as Republic Day chief guest. The decision comes due to the global situation arising out of Covid-19.

India is preparing to celebrate the 72nd republic day this year. pic.twitter.com/V5NdCOU0P2

— Hindustan Times (@htTweets) January 15, 2021