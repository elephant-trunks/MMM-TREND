सोशल मीडिया में वायरल एक दावे का सुझाव है कि पश्चिम बंगाल के हावड़ा में अशोका होटल की रसोई से कुत्ते का मांस बरामद हुआ है। यह दावा, तस्वीरों के एक सेट के साथ किया गया है, जिनमें से एक में कुत्तों के लटके हुए शव दिखलाई पड़ते हैं।

मई 2018 की उपरोक्त पोस्ट, The Siliguri Mirror पेज की है। हालांकि, इस पेज की फॉलोअर्स की संख्या 12,000 से भी कम है, लेकिन उपरोक्त पोस्ट को 27,000 से अधिक बार साझा किया गया है। यही पोस्ट PROUD TO BE AN INDIAN पेज से किया गया था। इस पोस्ट को 5700 से अधिक बार साझा किया गया। कई फेसबुक उपयोगकर्ताओं ने भी अपनी टाइमलाइन पर यह जानकारी पोस्ट की है।

ऑल्ट न्यूज़ ने पाया कि इन तस्वीरों के साथ यही दावा ट्विटर पर भी प्रसारित किया गया था।

तथ्य-जांच

इनमें से अधिकांश पोस्ट मई 2018 से पहले के हैं। विशिष्ट कीवर्ड्स का उपयोग करके, ऑल्ट न्यूज़ उन समाचार ख़बरों तक पहुंचा, जिनमें कहा गया था कि कोलकाता नगर निगम द्वारा छापे में कोलकाता के कई भोजनालयों से बासी मांस बरामद हुआ था। एक रेस्तरां जिसमें बासी मांस जब्त किया गया था, वह हावड़ा में अशोक होटल था। अधिकारियों के अनुसार, जिस मांस और मछली को जब्त किया गया, वह फफूंद-संक्रमित था। यह ध्यान देने योग्य है कि इसमें कुत्ते के मांस का कोई संदर्भ नहीं है। उसी मामले पर NDTV की एक वीडियो रिपोर्ट नीचे पोस्ट की गई है।

पुरानी, असंबद्ध तस्वीरें

पहली तस्वीर

ऑल्ट न्यूज़ ने, इस दावे के साथ प्रसारित कुत्ते के शवों वाली तस्वीर की रिवर्स-सर्च की तो यह www.change.org वेबसाइट पर 2012 में वियतनाम के संदर्भ में पोस्ट की गई मिली। इस प्रकार, यह तस्वीर मई 2018 में कोलकाता में भोजनालयों पर छापे का, जिसमें कुत्ते का मांस मिलने की कोई खबर न थी, प्रतिनिधित्व नहीं कर सकती।

दूसरी तस्वीर

ऑल्ट न्यूज़ ने एक साथ रखे गए ढेर सारे कुत्तों वाली दूसरी तस्वीर की रिवर्स-सर्च की तो इसे दक्षिण-पूर्व एशिया में कुत्ते के मांस पर एक रिपोर्ट में पोस्ट किया गया पाया। यह रिपोर्ट सितंबर 2013 की है।

इसलिए, उपरोक्त तस्वीर भी कोलकाता में रेस्तरां पर छापे का प्रतिनिधित्व नहीं कर सकती।

तीसरी तस्वीर

चमड़ी उतारे हुए कुत्ते वाली तीसरी तस्वीर की रिवर्स-सर्च करने पर हमें यही तस्वीर एक ईरानी समाचार वेबसाइट पर मिली। इस रिपोर्ट में ईरान के मशहद में कुत्ते का मांस जब्त किए जाने की खबर का उल्लेख किया गया था। यह रिपोर्ट और यह तस्वीर 2011 की थी।

निष्कर्षतः, कोलकाता में हावड़ा के एक होटल से कुत्ते का मांस बरामद होने का दावा निराधार है। इसके अलावा, इस संदेश को बल देने के लिए इस्तेमाल की गई कुत्तों की तस्वीरें पुरानी, असंबद्ध और भारत से बाहर की हैं।

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.