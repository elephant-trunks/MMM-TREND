कृष्णानगर के भाजपा उम्मीदवार, पूर्व भारतीय फुटबॉल खिलाड़ी, कल्याण चौबे ने दो पुरुषों द्वारा एक महिला के साथ मारपीट करने और उसके बाद एक अन्य व्यक्ति को चारा काटने वाले हंसिये से काटने का एक वीडियो ट्वीट किया। उन्होंने दावा किया कि अपराधी “तृणमूल कांग्रेस के गुंडे” थे और जिस आदमी पर बेरहमी से हमला किया गया, वह पश्चिम बंगाल का “भाजपा कार्यकर्ता सागर रॉय” थे। चौबे ने बाद में अपना ट्वीट डिलीट कर दिया, लेकिन तब तक के दो घंटे से कम समय में इसे लगभग 30,000 बार देखा गया था।

ट्विटर हैंडल @being_humour ने चौबे के ट्वीट को पहले कोट-ट्वीट किया और बाद में उसे हटा लिया।

इस वीडियो को पहले @SirfNewsIndia हैंडल से ट्वीट किया गया था, जिसे 20,000 से अधिक बार देखा गया था। 44 सेकंड की इस वीडियो क्लिप में, एक आदमी एक व्यक्ति को पकड़े हुए है, जबकि एक अन्य व्यक्ति उस पर हंसिया से हमला करने के लिए आता है। एक महिला, जो हथियार वाले आदमी को रोकने का प्रयास करती है, उसे भी पीट-पीट कर हटा दिया जाता है। वीडियो के आखिरी कुछ सेकंड में दोनों पीड़ितों को काटने के लिए ले जाते दिखलाया गया है। सिर्फ न्यूज़ ने ट्वीट को बाद में हटा लिया।

वीडियो को फेसबुक पर भी शेयर किया गया है।

बंगाल भाजपा नेता कल्याण चौबे द्वारा अपना ट्वीट हटाने से पहले, कई यूज़र्स ने टिप्पणियों में बताया कि वीडियो पश्चिम बंगाल का नहीं, बल्कि भागलपुर, बिहार का है। ऑल्ट न्यूज़ ने स्थानीय मीडिया रिपोर्टों से इस जानकारी की पुष्टि की। वीडियो में 16 अप्रैल को हुई एक घटना को दर्शाया गया है। प्रभात खबर ने खबर दी कि एक पिता ने अपने छोटे बेटे के साथ मिलकर अपने बड़े बेटे की चारा काटने वाले हंसिये से काट कर हत्या कर दी।

रिपोर्ट में कहा गया है कि पारिवारिक विवाद को लेकर हिंसा भड़की थी। आरोपी पिता, शिवनारायण मंडल ने पुलिस को बताया कि उसका बड़ा बेटा सुरेश अक्सर नशे में घर आता था और परिवार के सदस्यों के साथ दुर्व्यवहार करता था। पिता के बयान के अनुसार, 16 अप्रैल को वह नशे में घर आया और अपने माता-पिता पर दरांती से हमला करने लगा। छोटे भाई आशीष ने सुरेश की मुट्ठी हंसिया छीन ली और अपने माता-पिता के बचाव में उस पर हमला किया।

हालाँकि, सुरेश की पत्नी ने पुलिस को दूसरा ही बयान दिया। पत्नी के अनुसार, संपत्ति विवाद में उसके पति पर हमला किया गया था। अन्य मीडिया संगठनों – दैनिक भास्कर, दैनिक जागरण, भागलपुर लाइव ने भी इस घटना की खबर की थी।

अपना ट्वीट हटाने के कुछ ही मिनट बाद, भाजपा नेता चौबे ने पश्चिम बंगाल में चुनावी हिंसा की एक खबर ट्वीट की। चौबे द्वारा शेयर किए गए न्यूज़18 के एक लेख के अनुसार, एक बूथ के बाहर एक कांग्रेस कार्यकर्ता की हत्या कर दी गई थी। घायलों में भाजपा कार्यकर्ता सागर रॉय सहित नौ अन्य शामिल हैं। यह घटना चौबे द्वारा अपलोड किए गए वीडियो से किसी भी प्रकार नहीं जुड़ी थी। उन्होंने पहले की क्लिप के लिए — जिसमें उन्होंने दावा किया था कि यह ‘सागर रॉय’ पर हमला होना दिखलाता था — बिना कोई स्पष्टीकरण दिए, एक असंबद्ध समाचार रिपोर्ट को ट्वीट कर दिया।

Two women BJP supporters were also roughed up allegedly by the TMC workers in Domkal while one Sagar Roy (BJP worker) was beaten up at North Malda’s Sasan area for raising voice against booth capturing. https://t.co/I23dlr3fiT

— Chowkidar Kalyan Chaubey (@kalyanchaubey) April 26, 2019