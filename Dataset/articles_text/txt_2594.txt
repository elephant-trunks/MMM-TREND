मार्च के महीने में फेक न्यूज़ इंडस्ट्री काफी व्यस्त रही। ढेरों फर्जी बयान प्रसारित किये गए, सांप्रदायिक रूप से भड़काऊ कंटेंट सोशल मीडिया पर वायरल हुआ और मुख्यधारा के मीडिया ने कई हास्यास्पद गलतियां की। फेक न्यूज़ से जुड़ी इस महीने की सबसे बड़ी खबर पोस्टकार्ड न्यूज़ के एडमिन की गिरफ्तारी रही। उनकी गिरफ्तारी तब हुई जब उनके पोर्टल से शेयर की गयी सांप्रदायिक रूप से भड़काऊ खबर फेक पायी गयी। आइये मार्च के महीने में ऑनलाइन आयी फेक खबरों पर एक नज़र डालें।

1. पोस्टकार्ड न्यूज़ ने जैन संत पर मुसलमान युवक द्वारा हमले की झूठी खबर पोस्ट की

“बहुत दुखद खबर है कि कल कर्नाटक में मुसलमान युवक ने एक जैन मुनि पर हमला कर दिया… सिद्दारम्मैया के कर्नाटक में कोई सुरक्षित नहीं है।” इन शब्दों के साथ पोस्ट कार्ड न्यूज़ ने एक फोटो पोस्ट की और दावा किया कि प्रदेश में एक मुसलमान युवक ने जैन मुनि पर हमला कर दिया है।

साम्प्रदायिक रूप से संवेदनशील इस खबर को आदतन फेक न्यूज़ फैलाने वालों ने शेयर किया। इनमे से एक महेश विक्रम हेगड़े भी थे जो कि पोस्ट कार्ड न्यूज़ के एडमिन हैं। जब ऑल्ट न्यूज़ ने इस बात की पुष्टि की कि जैन मुनि को चोट सड़क दुर्घटना की वजह से आयी हैं तब कर्नाटक पुलिस हरकत में आयी और हेगड़े को गिरफ्तार कर लिया।

2. आज तक और रिपब्लिक टीवी ने आप विधायकों के मामले में दिल्ली हाई कोर्ट के फैसले की ग़लत रिपोर्टिंग की

ब्रेकिंग न्यूज़ एक ऐसी बीमारी है जो टीवी न्यूज़ चैनलों को अक्सर शर्मिंदा होने पर विवश कर देता है क्योंकि कुछ चैनल न्यूज़ को पहले दिखाने की हड़बड़ी में अक्सर उसके तथ्यात्मक पहलु को सत्यापित नहीं कर पाते। दिल्ली हाई कोर्ट आप विधायकों का ऑफिस ऑफ़ प्रॉफिट मामले में निलंबन का मामला सुन रहा था। अपने फैसले में कोर्ट ने उनका निलंबन रद्द कर उन्हें बहाल कर दिया। लेकिन रिपब्लिक टीवी और आज तक ने ठीक उसके उलट रिपोर्टिंग की।

3. आज तक और एबीपी ने झारखंड राज्य सभा नतीजों की ग़लत रिपोर्टिंग की

आज तक और एबीपी न्यूज़ ने झारखंड की ग़लत रिपोर्टिंग करते हुए ये बतलाया कि भाजपा झारखंड से दोनों राज्य सभा सीटें जीत चुकी है।

असल में कांग्रेस और भाजपा दोनों ने झारखंड से राज्य सभा में एक-एक सीट पर जीत हासिल की थी।

4. नरेंद्र मोदी को दुनिया का दूसरा सबसे भ्रष्ट प्रधानमंत्री बताने वाली खबर फर्जी है

सोशल मीडिया पर एक सूची शेयर की जा रही थी जिसके मुताबिक़ प्रधानमंत्री नरेंद्र मोदी दुनिया के सबसे भ्रष्ट प्रधानमंत्रियों में दुसरे स्थान पर हैं। यह सूची दुनिया के सबसे भ्रष्ट प्रधानमंत्रियों की बताई जा रही थी। उस सूची पर अव्वल नाम पाकिस्तानी प्रधानमंत्री नवाज़ शरीफ का था। रूस के व्लादिमीर पुतिन इस सूची में तीसरे स्थान पर हैं।

यह जानकारी पूरी तरह झूठी है और यह सूची पूरी तरह फर्जी है। यह सूची फॉक्स न्यूज़ पॉइंट नाम के वेबसाइट पर पोस्ट की गयी। इस सूची के साथ-साथ कई और सूचियां जैसे ‘दुनिया के सबसे भ्रष्ट राजनीतिक परिवार’ और ‘दुनिया की सबसे भ्रष्ट राजनीतिक पार्टियां’ इस वेबसाइट पर पोस्ट की गयी हैं। इस तरह की फेक न्यूज़ काफी समय से पोस्ट की जा रही है। इस वेबसाइट पर शेयर की गयी सूचनाएं पूरी तरह निराधार हैं और कई पोलिटिकल पार्टी के समर्थक और विपक्षी इसे अपने राजनीतिक प्रचार के लिए इस्तेमाल करते हैं।

5. एएनआई द्वारा इंटरव्यू किये गए एनसीसी कैडेट की फ़र्जी फेसबुक प्रोफाइल सोशल मीडिया पर वाइरल हुई

मैसूर में एक एनसीसी कैडेट के राहुल गांधी के बयान पर प्रतिक्रया को एएनआई ने रिपोर्ट किया। उसके बाद बहुत जल्द सोशल मीडिया पर यह खबर फैल गयी की संजना सिंह जिसने राहुल गांधी को जवाब दिया था वह एबीवीपी की सदस्य है। एबीवीपी संघ परिवार का छात्र संगठन है।

जिस लड़की को लोग एनसीसी कैडेट संजना सिंह बताकर स्क्रीनशॉट वाइरल कर रहे थे, ऑल्ट न्यूज़ ने उसका फेसबुक प्रोफाइल खोजा। फिर हमने जिस कैडेट का एएनआई ने इंटरव्यू लिया था और जिसका फोटो वाइरल हुआ था उनके फोटो की तुलना की। इस पर हमें मालूम पड़ा की यह दोनों एक ही नाम के अलग-अलग व्यक्ति हैं। यानी की वाइरल की जा रही खबर झूठी थी।

6. वियतनाम युद्ध का विरोध करते स्टेफेन हॉकिंग की फर्जी फोटो वायरल हुई

प्रोफेसर स्टेफेन हॉकिंग की मृत्यु के बाद सोशल मीडिया पर एक फोटो वायरल हो गयी। उस फोटो में यह दावा किया गया था कि जो आदमी लाठी पकड़ कर चल रहा है वह स्टेफेन हॉकिंग है, जो 1968 में लंदन के ग्रॉसवेनर स्क्वैर पर वियतनाम युद्ध के खिलाफ उस विरोध प्रदर्शन में शामिल थे।

लेकिन फोटो में लाठी लेकर चल रहा वह जवान व्यक्ति स्टीफेन हॉकिंग नहीं है। इस बात की पुष्टि पाकिस्तानी लेखक और पोलिटिकल एक्टिविस्ट तारिक़ अली ने की जो 1968 में लंदन में लिए गए उस फोटो में मौजूद हैं। अदाकारा वनेसा रेडग्रेव जो वियतनाम युद्ध की कट्टर विरोधी थी वो भी इस फोटो में देखी जा सकती हैं। अली ने इस बात को फेसबुक पर स्पष्ट किया।

7. दक्षिणपंथियों ने त्रिपुरा में कम्युनिस्टों द्वारा राजीव गाँधी की मूर्ति को खंडित करे जाने की फ़ेक न्यूज़ फैलाई

दक्षिणपंथ के कई सदस्यों ने सोशल मीडिया पर यह झूठी खबर फैलाई कि कम्युनिस्टों ने वाम मोर्चे की सरकार के समय त्रिपुरा में पूर्व प्रधानमंत्री राजीव गाँधी की मूर्ति तोड़ी थी। ये खबर सीपीआई (एम) की त्रिपुरा में हार के तुरंत बाद आयी जब दक्षिणपंथ के समर्थकों द्वारा लेनिन की मूर्ति गिराई गयी थी।

In 2008, the Commies brought down former PM Rajiv Gandhi's statue in Tripura with the inspiration of #Lenin, neither their intellectual voices nor @INCIndia had a problem with his. pic.twitter.com/P6nb7A3YkU

— prafulla ketkar (@prafullaketkar) March 7, 2018