उत्तर प्रदेश के हाथरस ज़िले में 19 वर्षीय दलित लड़की के साथ कथित गैंगरेप और बर्बरता की घटना के बाद से देश में आक्रोश का माहौल है. कई गलत सूचनाएं भी तेज़ी से फ़ैल रही हैं. इसी मामले में एक वीडियो यूपी का बताकर शेयर किया जा रहा है. इसमें एक महिला का अपहरण होता दिखा रहा है. सड़क पर चल रही दो महिलाओं के बगल में एक इनोवा कार आकर रुकती है और गाड़ी से निकलकर एक शख्स इनमें से एक महिला को अंदर खींच लेता है. ये पूरी घटना CCTV कैमरे में कैद हो गयी थी. सोशल मीडिया पर दावा किया जा रहा है कि ये अपहरण का वीडियो यूपी का है

ये वीडियो फ़ेसबुक (1, 2, 3, ) और ट्विटर (1, 2, 3) पर काफ़ी वायरल है.

घटना कर्नाटक की है

इस CCTV फ़ुटेज को किसी ने कैमरा से रिकॉर्ड किया था. बैकग्राउंड में लोगों को कन्नडा में बात करते हुए सुना जा सकता है. इसी क्लू का इस्तेमाल करते हुए हमने गूगल पर कीवर्ड सर्च किया और हमें इसी साल अगस्त में कर्नाटक के कोलार ज़िले में हुई इस घटना से जुड़ी कई रिपोर्ट्स मिलीं. इस घटना को द न्यूज़ मिनट ने इस हेडलाइन के साथ रिपोर्ट किया था- “कर्नाटक के व्यक्ति ने शादी से इनकार करने पर महिला को दिनदहाड़े किया किडनैप, घटना CCTV में कैद. (Karnataka man kidnaps woman in broad daylight for refusing marriage, caught on CCTV).”

Karnataka man kidnaps woman in broad daylight for refusing marriage, caught on CCTVhttps://t.co/JrABexHFYs — The News Minute (@thenewsminute) August 15, 2020

कोलार के एसपी ने द न्यूज़ मिनट से बात की थी. इस बातचीत के अनुसार महिला का अपहरण करके उसे तुमकुर ज़िले के एक लॉज में रखा गया था. अपहरणकर्ता ने महिला को शादी के लिए मनाने की कोशिश की. SP कार्तिक रेड्डी ने कहा, “हमने पीछा किया और सुबह 10 बजे के आस-पास उनका पता लगा लिया. महिला को वहां से निकाल लिया गया है और कोलार वापिस लाया जा रहा है, अपहरणकर्ता वहां से भाग निकले.”

रिपोर्ट के अनुसार महिला को 14 अगस्त को उसके परिवार से मिलवा दिया गया और आरोपी व्यक्तियों की तलाश जारी थी.

साफ़ तौर पर वीडियो कर्नाटक का है और लोग कानून व्यवस्था की हालत दिखाने के लिए इसे यूपी का बताकर शेयर कर रहे हैं.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.