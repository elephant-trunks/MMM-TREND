हाल ही में भारत के पश्चिमी तट से गुज़रे चक्रवाती तूफ़ान ताउते ने गोवा, महाराष्ट्र, गुजरात के इलाकों में भारी तबाही मचाई है. 17 मई को इस तूफ़ान ने गुजरात में दस्तक दी थी. इस दौरान, गुजरात स्टेट फुटबॉल एसोसिएशन के अध्यक्ष परिमल नाथवानी ने फ़ेसबुक और ट्विटर पर गिर जंगल का बताते हुए एक वीडियो पोस्ट किया जिसमें शेरों का झुंड नाले या पानी से भरे रास्ते से गुज़र रहा है.

एडिशनल चीफ़ सेक्रेटरी (वन एवं पर्यावरण विभाग) एवं सरदार सरोवर नर्मदा निगम के एमडी डॉ. राजीव कुमार गुप्ता ने भी ये वीडियो ट्वीट किया था. ट्वीट के मुताबिक, ताउते तूफ़ान के बाद गिर के सभी शेर सुरक्षित हैं. उन्होंने लिखा, “पश्चिम गिर के अकोलवाड़ी रेंज में पानी से गुज़र रहे शेरों का एक दुर्लभ वीडियो देखिए.” डिलीट करने से पहले ट्वीट किये गए इस वीडियो को 94 हज़ार से ज़्यादा बार देखा गया था (आर्काइव लिंक). केन्द्रीय पर्यावरण मंत्री प्रकाश जावड़ेकर ने डॉ. राजीव कुमार गुप्ता का ट्वीट गुजरात के गिर का बताते हुए रीट्वीट किया है. (आर्काइव लिंक)

ओडिशा के IFS अफ़सर सुशांत नंदा ने भी ये वीडियो गिर के शेरों का बताते हुए ट्वीट किया था. ट्वीट का आर्काइव वर्ज़न आप यहां देख सकते हैं.

इसके अलावा, प्रसार भारती न्यूज़ सर्विस ने भी डॉ. राजीव कुमार गुप्ता का ट्वीट रीट्वीट किया. (आर्काइव लिंक)

ये वीडियो और भी कई मीडिया आउटलेट ने गिर के जंगल का बताकर शेयर किया है. जैसे इंडिया टुडे (आर्काइव लिंक), वन इंडिया न्यूज़ (आर्काइव लिंक) और ओडिसा टीवी (आर्काइव लिंक).

All Asiatic lions at the Gir forest in #Gujarat are safe and suffered no damages in the impact of #CycloneTauktae which made landfall in the state. Read story by @gopimaniar : https://t.co/ebh7t8UwzM pic.twitter.com/H7vjlurNzY

इंडिया टुडे ने इस वीडियो को गिर के जंगल का बताते हुए एक आर्टिकल भी पब्लिश किया है (आर्काइव वर्ज़न). इस आर्टिकल को इंडिया टुडे की विदेश मामलों की एडिटर गीता मोहन ने ट्वीट भी किया. (आर्काइव वर्ज़न)

इसके अलावा, गुजराती मीडिया आउटलेट सांज समाचार (आर्काइव), सौम्या सिंह (आर्काइव), न्यूज़ 18 गुजराती के सीनियर एसोसिएट एडिटर समीर शुक्ला (आर्काइव) और न्यूज़ 18 गुजराती के पत्रकार कमित सोलंकी (आर्काइव) ने भी ये वीडियो ट्वीट किया है.

This slideshow requires JavaScript.

फ़ेसबुक, ट्विटर पर ये वीडियो वायरल है.

डॉ. राजीव कुमार गुप्ता के ट्वीट पर कई यूज़र्स ने रिप्लाइ करते हुए इस वीडियो को साउथ अफ़्रीका का बताया है. एक यूज़र के मुताबिक, ये वीडियो साउथ अफ़्रीका के मेलमला गेम रिज़र्व का है. मेलमला गेम रिज़र्व ने 13 फ़रवरी 2021 को ये वीडियो पोस्ट किया था.

इस पोस्ट में वीडियो रिकार्ड करने का श्रेय ट्रैवेल कंपनी लीजेंड सफ़ारी को दिया है. लीजेंड सफ़ारी ने भी 13 फ़रवरी को ये वीडियो मेलमला गेम रिज़र्व का बताते हुए पोस्ट किया था.

बाद में, गुजरात के मुख्य वन संरक्षक (वन्यजीव) और मुख्य वन्यजीव वार्डन श्यामल टिकादार ने इस वीडियो के गिर का बताए जाने पर माफ़ी मांगते हुए बताया कि ये वीडियो उन्हें किसी वन्यजीव में रुचि लेने वाले व्यक्ति ने भेजा था. माफ़ीनामे में लिखा है, “वीडियो की सत्यता का पता नहीं लगाया जा सका क्योंकि स्टाफ़ बचाव कार्य में लगा हुआ था.” लेकिन इस माफ़ीनामे में इस वीडियो के भारत का नहीं होने की बात साफ़ तौर पर नहीं लिखी गई है.

It is regretted that a wrong video was posted along with statement of Lion safety in Gir landscape.PCCF(Wild Life)Sh Shyamal Tikadar has apologised for his lapse & indiscretion.Inconvenience &confusion caused is sincerely regretted with an assurance for double caution in future. pic.twitter.com/ibs6n31LCU

— Dr Rajiv Kumar Gupta (@drrajivguptaias) May 21, 2021