भारतीय जनता पार्टी (भाजपा) ने 22 अगस्त को एक इन्फ़ोग्राफ़िक ट्वीट किया जिसमें 2020 के लिए 9 देशों की जीडीपी वृद्धि का अनुमान सूचित है – भारत, चीन, अमरीका, जर्मनी, फ्रांस, इटली, स्पेन, जापान, ब्रिटेन और कनाडा. इस आंकड़े का स्रोत अंतर्राष्ट्रीय मुद्रा कोष (IMF) बताया गया है. ट्वीट में लिखा है, “जहां एक तरफ़ दुनियां की बड़ी अर्थव्यवस्थाएं कठिन चुनौतियों से जूझ रही हैं और COVID महामारी के बाद इनकी ग्रोथ नेगेटिव होने के अनुमान हैं, भारत 2020 में पॉजिटिव ग्रोथ के साथ शानदार पायदान पर होगा. ये अपना सबसे तेज़ी से बढ़ने वाली अर्थव्यवस्था का स्थान भी दोबारा हासिल करेगा (While the world continues to grapple with economic bloodbath with major economies projected to register negative growth in the aftermath of #COVID pandemic, India will be a shining spot with positive growth in 2020. It will also retain its status of the fastest growing economy).”

While the world continues to grapple with economic bloodbath with major economies projected to register negative growth in the aftermath of #COVID pandemic, India will be a shining spot with positive growth in 2020. It will also retain its status of the fastest growing economy. pic.twitter.com/lELEbZaDl3 — BJP (@BJP4India) August 22, 2020

इस इन्फ़ोग्राफ़िक को BJP Nagaland, BJP Delhi और BJP Odisha ने भी शेयर किया.

This slideshow requires JavaScript.

कई भाजपा सांसदों ने भी इसे ट्वीट किया. इसमें Manoj Rajoria, Subhash Bhamre, Rajesh Verma, Parshottam Sabariya, Nityanand Rai और Arjun Munda शामिल हैं.

This slideshow requires JavaScript.

फै़क्ट-चेक

भाजपा के ट्वीट्स 2 सवाल खड़े करते हैं जिनका जबाव इस फै़क्ट चेक में मिलता है :

क्या IMF ने 2020 में भारत की पॉज़िटिव ग्रोथ का अनुमान लगाया था? क्या IMF के आंकड़े भारत को सबसे तेज़ी से बढ़ने वाली अर्थव्यवस्था बताते हैं?

इन दोनों ही सवालों का जवाब है – ‘नहीं’.

IMF के सबसे ताज़ा आंकड़े 2020 के लिए भारत की वृद्धि दर नेगेटिव बताते हैं.

भाजपा ने अप्रैल में भी ऐसा ही इन्फ़ोग्राफ़िक ट्वीट किया था जिसमें साल 2020 और 2021 के IMF के अनुमान की तुलना की हुई थी. ट्वीट का कैप्शन था, “भारतीय अर्थव्यवस्था #कोरोना महामारी से लड़ने में पूर्णतया सक्षम है. जहां अधिकतर अर्थव्यवस्थाएं आर्थिक तबाही और 2020 में नेगेटिव ग्रोथ के कारण आर्थिक मंदी की ओर हैं, IMF ने भारत में 2020 में पॉजिटिव ग्रोथ और 2021 में 7.4% की वृद्धि का अनुमान लगाया है.”

अप्रैल और अगस्त दोनों के इन्फ़ोग्राफ़िक का 2020 के लिए एक ही आंकड़ा है.

पाठकों को मालूम हो कि IMF हर साल दो बार World Economic Outlook Reports जारी करता है – अप्रैल और सितम्बर/अक्टूबर – जिसके बाद 2 अपडेट आते हैं. जहां भाजपा का अप्रैल में शेयर किया गया इन्फ़ोग्राफ़िक IMF द्वारा अप्रैल में जारी आंकड़ों पर ही आधारित था, इसका अगस्त वाला इन्फ़ोग्राफिक भी उसी आंकड़े पर (अप्रैल के) आधारित था. अप्रैल में जारी किये गए रिपोर्ट, ‘World Economic Outlook: The Great Lockdown’ में भारत की वृद्धि दर साल 2020 और 2021 के लिए क्रमशः 1.9% और 7.4% ही अनुमानित है.

हालांकि, जून में IMF ने रिपोर्ट अपडेट करते हुए ‘World Economic Outlook Update’ पब्लिश किया. इस रिपोर्ट के अनुसार, “अप्रैल, 2020 तक के आर्थिक आंकड़ों के मुताबिक WEO (वर्ल्ड इकॉनोमिक आउटलुक) ने COVID-19 महामारी के कारण वैश्विक गतिविधियों में बड़ी गिरावट होने की सम्भावना बताई. उसके बाद जारी आंकड़ो में भी कई अर्थव्यवस्थाओं के लिए पहले से भी अधिक गिरावट का ही अनुमान लगाया है.”

IMF ने अपनी जून की रिपोर्ट में अप्रैल के अनुमानों को रिवाइज़ किया और 2020 में 4.5% की गिरावट होने का अंदाज़ा लगाया. रिपोर्ट में कहा गया है, “लम्बे समय तक लॉकडाउन रहने और अप्रैल के अनुमान की तुलना में धीमी गति से रिकवर करने के कारण भारत की अर्थव्यवस्था में 4.5 फ़ीसदी की कमी आयेगी.”

यानी, भाजपा का यह दावा कि ‘भारत 2020 में पॉज़िटिव ग्रोथ के साथ शानदार पायदान पर लौटेगा,’ गलत है. सत्ताधारी पार्टी ने पॉज़िटिव ग्रोथ दिखाने के लिए 4 महीने पुराना आंकड़ा इस्तेमाल किया. जून में जारी IMF के अपडेटेड आंकड़ों के अनुसार भारत के लिए 4.5% के नेगेटिव ग्रोथ का अनुमान लगाया गया है.

रिपोर्ट में भारत को सबसे तेज़ी से बढ़ने वाली अर्थव्यवस्था नहीं बताया गया है

एक तरफ़ भाजपा ने ये दिखाने की कोशिश की कि भारत अपनी ‘दुनिया में सबसे तेज़ी से बढ़ने वाली अर्थव्यवस्था’ की जगह वापस हासिल करेगा, वहीं IMF ने चीन और ASEAN-5 (मलयेशिया, फ़िलिपींस, सिंगापुर, थाईलैंड और इंडोनेशिया का समूह) के वृद्धि दर बढ़ने की भविष्यवाणी की है. 2020 के लिए चीन की अनुमानित विकास दर 1% है. ये साफ़ तौर पर भ्रामक है कि भारत सबसे आगे होगा जबकि इसके निगेटिव ग्रोथ का अनुमान लगाया गया है. वहीं आंकड़ो के अनुसार चीन इकलौता देश है जहां की वृद्धि दर में बढ़ोतरी का अनुमान लगाया गया है.

ये भी ध्यान देने वाली बात है कि महामारी अभी जारी है और अगली रिपोर्ट्स के लिए IMF अपनी जून की रिपोर्ट में भी बदलाव कर सकता है. बहरहाल, भाजपा का यह दावा कि “अंतर्राष्ट्रीय संगठन ने 2020 में भारत के लिए सकारात्मक वृद्धि की भविष्यवाणी की है और देश सबसे तेज़ी से बढ़ने वाली अर्थव्यवस्था की जगह वापस लेगा,” ग़लत है.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.