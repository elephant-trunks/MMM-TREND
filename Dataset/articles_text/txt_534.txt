दिल्ली पुलिस ने 22 साल की पर्यावरण ऐक्टिविस्ट दिशा रवि को 14 फ़रवरी को अरेस्ट किया. पुलिस का आरोप था कि पर्यावरण ऐक्टिविस्ट ग्रेटा थुन्बेरी द्वारा शेयर की गयी किसान आन्दोलन से जुड़ी टूलकिट को बनाने और उसके फैलाव में दिशा का अहम रोल है. अरेस्ट वाले दिन ही टाइम्स नाउ ने एक रिपोर्ट पब्लिश की और उसमें दिशा को ‘सिंगल मदर’ बताया.

इसके बाद कई और सोशल मीडिया यूज़र्स ने भी यही दावा किया कि दिशा सिंगल मदर हैं. ये दावे हिंदी और अंग्रेज़ी, दोनों भाषाओं में वायरल हुए. भाजपा सपोर्टर अंकित जैन और ट्विटर यूज़र पवन दुरानी, कार्तिकेय तन्ना, ज्योति कपूर दास, चयन चटर्जी और पोनप्पा चेप्पुदीरा ने ऐसे दावे किये. चयन चटर्जी कलकत्ता विश्वविद्यालय के पूर्व वाइस चांसलर आशुतोष मुखर्जी के पर-पोते हैं.

Burhan Wani Son of a Poor headmaster Ajmal Kasab Poor family Disha Ravi Single Mother How narratives are set #Disharavi

ट्विटर हैंडल @SouleFacts और @SlightlyEpic_, जिन्हें प्रधानमन्त्री नरेंद्र मोदी भी फ़ॉलो करते हैं, ने भी ऐसे ही दावे किये.

ट्विटर यूज़र अनुराग दीक्षित ने एक यूज़र के टाइम्स नाउ वाली रिपोर्ट के ट्वीट को कोट-ट्वीट किया और लिखा “ये 21 साल की उम्र में सिंगल मदर है?”

टाइम्स नाउ के अलावा किसी भी मीडिया हाउस की किसी भी रिपोर्ट में ऐसा नहीं लिखा है कि दिशा सिंगल मदर हैं.

द हिन्दू ने बताया था कि बेंगलुरु से आने वाली पर्यावरण ऐक्टिविस्ट ख़ुद एक सिंगल मदर की बेटी हैं.

टाइम्स नाउ की रिपोर्ट को पब्लिश हुए 24 घंटे के ऊपर हो चले थे और उसमें ये ग़लत जानकारी दिख रही थी. हालांकि ऑल्ट न्यूज़ का अंग्रेज़ी में फ़ैक्ट-चेक पब्लिश होने के बाद टाइम्स नाउ की रिपोर्ट में बदलाव किये जा चुके हैं और इसका हिंदी वर्ज़न जब हम लिख रहे हैं तो सिंगल मदर वाला हिस्सा हटा दिख रहा है. साथ ही टाइम्स नाउ ने इस बदलाव और अपनी ग़लती के बारे में कोई भी सफ़ाई नहीं दी है.

नाम न बताने की शर्त पर दिशा की हाई-स्कूल की दोस्त ने ऑल्ट न्यूज़ को फ़ोन पर हुई बातचीत में बताया, “सोशल मीडिया पर दिशा के सिंगल मदर होने के जो दावे चल रहे हैं, ग़लत हैं.” दिशा की एक और दोस्त ने हमसे बात की और सोशल मीडिया के दावों को ग़लत बताया. उन्होंने ये भी कन्फ़र्म किया कि दिशा 22 साल की हैं.

द न्यूज़ मिनट के रिपोर्टर प्रज्ज्वल ने @SouleFacts के ट्वीट को कोट ट्वीट किया और लिखा, “दिशा की मां सिंगल मदर हैं. वो ख़ुद सिंगल मदर नहीं है.”

Lot of misinformation spreading like this. Disha has a single mother. She is not a single mother. https://t.co/iuab6EF5hS

— Prajwal (@prajwalmanipal) February 15, 2021