समाचार एजेंसी इंडो एशियन न्यूज़ सर्विस (IANS) ने एक ख़बर प्रकाशित की जिसका शीर्षक था, “इमरान खान ने उल्टा पढ़ा चार्ट, बताया COVID कर्व हुआ बराबर.” (Imran Khan reads chart upside down, claims Covid curve flattening.) ख़बर में दावा किया गया कि पाकिस्तान के प्रधानमंत्री से चूक हुई और उन्होंने कहा कि देश में कोरोना वायरस का ग्राफ समतल हो रहा है, जबकि असल में उन्होंने चार्ट उल्टा पढ़ा.

IANS की इस खबर को Newsd और आउटलुक ने भी प्रकाशित किया है. बाद में खबर हटा ली गई. इनके आर्काइव लिंक यहां देखे जा सकते हैं. Newsd में प्रकाशित की गई खबर में आरती सिंह टिकू की बायलाइन दी गई है. वह IANS की विदेश और रणनीति की संपादक हैं. रिपोर्ट में दावा किया गया कि देश में कोरोना वायरस की स्थिति दिखाने वाला चार्ट उल्टा पकड़े हुए इमरान खान ने कहा, “देखिए, यह ठीक यहां है. केस समतल लाइन में जाते दिख रहे हैं.”

रिपोर्ट आगे कहती है, “हालांकि राजनैतिक सहयोगी सलीम खेशगी ने नोटिस किया कि इमरान खान से गलती हुई है, तुरन्त उनके कान में बताया. पाकिस्तान टुडे ने बताया है कि खान का मूड तुरन्त बदल गया.” गौरतलब है कि रिपोर्ट पाकिस्तान टुडे ने छापी है.

ऑल्ट न्यूज़ ने पाया कि समाचार एजेंसी ने जो खबर छापी है वह एक व्यंग्य लेख है. यह पाकिस्तानी समाचार वेबसाइट पाकिस्तान टुडे के व्यंग्य कॉलम में छपी थी. इस व्यंग्य सेक्शन का नाम है ‘द डिपेंडेंट’. ऐसा लगता है कि द डिपेंडेंट ब्रिटिश अखबार ‘द इंडिपेंडेंट’ से प्रेरित है.

वेबसाइट ने इमरान खान की खबर के साथ लगी फीचर इमेज में बोल्ड अक्षरों में Satire (व्यंग्य) लिखा हुआ है.

शक की कोई गुंजाइश न रह जाए इसलिए लेख के नीचे कोने में डिस्क्लेमर लिखा गया है कि, “उपरोक्त लेख एक व्यंग्य है और यह किसी भी तरह सच नहीं है.”

ट्विटर हैंडल Not The Dependent ने IANS की ख़बर का स्क्रीनशॉट लेते हुए समाचार एजेंसी को खरी-खरी सुनाई कि वह व्यंग्य और सही ख़बर में फ़र्क नहीं कर पाई.

Learn to differentiate between satire and actual news reports @ians_india

And hands off our PM. He may be a petty, facile, undemocratically imposed lackey without principles, but he’s OUR petty, facile, undemocratically imposed lackey without principles! pic.twitter.com/mrTIeS4SBl

— Not The Dependent (@DependentNot) May 7, 2020