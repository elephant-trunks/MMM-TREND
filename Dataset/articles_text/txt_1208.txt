सोशल मीडिया पर ‘republicofbuzz.com’ नाम की एक वेबसाइट का आर्टिकल काफ़ी शेयर किया जा रहा है. आर्टिकल में दावा किया गया है कि 13 वर्षीय दीबा का उत्तरी दिल्ली के जाफ़राबाद में हिंदुओं ने सामूहिक बलात्कार किया था.

तेलंगाना की राजनीतिक पार्टी MBT के प्रवक्ता ने भी इस लिंक को फ़ेसबुक पर शेयर किया है.

आर्टिकल के दावे वाले हिस्से को आप नीचे पढ़ सकते हैं:

“The charged Hindu mob stormed into her residential colony, torching homes and rounding up Muslims. She took an opportunity to escape, Deeba says, members of the mob chased Deeba through out the streets as she was on the run, slogging through alleys in the dark, crying and shouting for help but to her misery, she was finally caught by the Hindus who then took her to an abandon cottage nearby. (अनुवाद – आरोपी हिन्दू लोगों ने उनकी कालोनी पर धावा बोल मुस्लिमों के घरों में आग लगा दी. दीबा ने बताया कि वो भागने में सफ़ल रही लेकिन कई लोग उसका पीछा कर रहे थे. वो अंधेरे में भागती रही, मदद के लिए चिल्लाती रही और अंत में हिंदुओं ने उसे पकड़ लिया. वो उसे नज़दीक के किसी कॉटेज में ले गए.)”

फ़ैक्ट-चेक

आर्टिकल के कुछ वाक्यों को गूगल पर सर्च करने से हमें कोई रिज़ल्ट नहीं मिला. इससे हमें ये शक़ हुआ कि शायद ये खबर फ़र्ज़ी हो सकती है. आर्टिकल में दी गई लड़की की तस्वीर को रिवर्स सर्च करने से हमें 2018 का एक लिंक मिला. नीचे फ़ेसबुक पेज ‘We are all GIRL’s আমরা সবাই মেয়ে’ की 28 जनवरी, 2018 के एक पोस्ट का स्क्रीनशॉट दिया गया है.

ऑल्ट न्यूज़ से बात करते हुए जाफ़राबाद के SHO ने साफ़ किया कि इलाके में ऐसी किसी घटना की रिपोर्ट उन तक नहीं पहुंची है. उन्होंने बात करते हुए कहा कि ये खबर फ़र्ज़ी है. अगर ऐसी कोई घटना हुई होती तो हमारी नज़र में ज़रूर आती.

‘रिपब्लिक ऑफ़ बज़’ को कौन चलाता है?

‘रिपब्लिक ऑफ़ बज़’ वेबसाइट पर एक नज़र डालने से पता चल गया कि ये एक फ़र्ज़ी वेबसाइट है जो हमेशा ही भारत पर निशाना साधते हुए ग़लत सूचनाएं शेयर करती रहती है. इस महीने की शुरुआत में ही ‘इंडिया टुडे’ ने इस वेबसाइट के एक आर्टिकल की पड़ताल की थी जिसमें पोर्नोग्राफ़िक तस्वीर का इस्तेमाल कर भारतीय सैनिक द्वारा एक लड़की का बलात्कार करने की झूठी खबर गढ़ी गई थी. ये वेबसाइट आम तौर पर ऐसी झूठी और मनगढ़ंत खबरें शेयर करती रहती हैं.

वेबसाइट के फ़ेसबुक पेज की ‘पेज ट्रांसपेरेंसी’ से मालूम हुआ कि इस वेबसाइट को पाकिस्तान की 6 प्रोफ़ाइल्स चलाती हैं.

‘रिपब्लिक ऑफ़ बज़’ के ऑफ़िशियल ट्विटर हैन्डल को सस्पेन्ड कर दिया गया था और अब ये ‘@buzzrepublic’ हैन्डल से सक्रिय है. एक पाकिस्तानी यूज़र मुहम्मद तारिक काहुत ने 2018 में इस हैन्डल को ट्वीट कर वेलकम किया था और ‘@FKahut’ नाम के हैन्डल को बधाई दी थी जो कि अब सस्पेन्ड हो गया है.

हैन्डल ‘@FKahut’ दरअसल पाकिस्तान के फ़हद काहूत का है जो खुद को ‘फ़िल्ममेकर’ बताते हैं. काहूत अब ‘@KahutFahad’ हैन्डल से ट्विटर पर ऐक्टिव है. ट्विटर पर मुहम्मद तारिक कहुत और फ़हद काहुत के बीच हुई बातचीत से ये मालूम हुआ कि वो दोनों बाप-बेटे हैं. नीचे की तस्वीर में आप देख सकते हैं – मोहम्मद कहते हैं कि इन ‘ब्लॉकर्स’ के लिए #RepublicOfBuzz के बैनर तले यूट्यूब चैनल खोलना चाहिए. मेरे बेटे ‘@KahutFahad’ को मैंने इसके लिए तैयार हो जाने को कहा है.

काहूत के फ़ेसबुक प्रोफ़ाइल को देखने से मालूम हुआ कि वो ‘रिपब्लिक ऑफ़ बज़’ से जुड़े हुए हैं.

‘रिपब्लिक ऑफ़ बज़’ का फ़ेसबुक पेज नियमित तौर पर उनकी पोस्ट भी शेयर करता रहता है.

इससे यह साफ़ हो जाता है कि ‘रिपब्लिक ऑफ़ बज़’ भारत विरोधी झूठी ख़बरें फ़ैलाने वाली वेबसाइट है. उनका यूट्यूब चैनल भारत के खिलाफ़ नफ़रत फ़ैलाने वाले कॉन्टेंट से भरा हुआ है.

इस तरह, दिल्ली के जाफ़राबाद में एक 13 वर्षीय लड़की से बलात्कार करने की ख़बर दरअसल पाकिस्तानी नागरिक द्वारा चलाई जा रही एक वेबसाइट की फ़र्ज़ी खबर है जो मनगढ़ंत है.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.