कई फे़सबुक यूज़र्स एक तस्वीर शेयर कर रहे जिसमें गृह मंत्री अमित शाह और बिहार के मुख्यमंत्री नितीश कुमार समेत 5 लोग साथ बैठकर खाना खा रहे हैं. फे़सबुक यूज़र हकीम अब्दुस सलमान खान ने ये तस्वीर शेयर करते हुए लिखा, “ब्रेक फ़ास्ट पे बंगाल चुनाव पर चर्चा. लेकिन अंधे ओवैसी को ही बोलेंगे एजेंट…” इसे आर्टिकल लिखे जाने तक 1,100 से ज़्यादा लोग शेयर कर चुके हैं. (आर्काइव लिंक)

हाल ही में दिल्ली के मुख्यमंत्री अरविन्द केजरीवाल का 2016 का एक वीडियो शेयर कर लोगों ने ओवैसी को निशाना बनाया था. वीडियो में अरविन्द केजरीवाल तत्कालीन भाजपा नेता यतिन ओझा का पत्र पढ़ रहे थे जिसमें ओवैसी पर भाजपा के साथ सीक्रेट डील करने के आरोप लगाये जा रहे थे. यहीं से, इसी पुराने और बगैर सन्दर्भ के शेयर किये जाने वाले वीडियो के बाद ओवैसी को भाजपा का एजेंट कहा जाने लगा. इसके साथ ही कांग्रेस ने भी बिहार में ध्रुवीकरण के लिए AIMIM को ज़िम्मेदार ठहराया.

एक अन्य फे़सबुक यूज़र ‘Aimim ज़ुबैर कुरैशी’ ने कैप्शन लिखा, “ब्रेक फास्ट पे बंगाल चुनाव पर चर्चा. लेकिन अंधे ओवैसी को ही बोलेंगे एजेंट… यह कौन बीजेपी का एजेंट है आपको समय आता होगा देखो जो बैठा हुआ खाना खा रहे हो कौन है समझने का वक्त है भाई यह सब एक ही लोग हैं यह सब को बेवकूफ बना रहे हैं बोलते ओवैसी बीजेपी का एजेंट है पहले देखो तब बोलो.”

कुल मिलाकर, यहां ये दिखाने की कोशिश की जा रही है कि मुखर विरोधी होते हुए ममता बनर्जी और अमित शाह और उनके साथी नितीश कुमार बंगाल चुनावों से पहले एक साथ ‘चर्चा’ कर रहे हैं. कुछ ट्विटर यूज़र्स ने भी ये तस्वीर शेयर करते हुए यही दावा किया.

इस तस्वीर का रिवर्स इमेज सर्च करने पर कई न्यूज़ रिपोर्ट्स मिलती हैं. NDTV के 29 फ़रवरी, 2020 के आर्टिकल के मुताबिक गृह मंत्री अमित शाह और बंगाल की मुख्यमंत्री ममता बनर्जी, ओडिशा के मुख्यमंत्री नवीन पटनायक के घर पर साथ में डाइनिंग टेबल पर बैठे हैं. रिपोर्ट के मुताबिक अमित शाह और ममता बनर्जी पूर्वी राज्यों के मंच, ईस्टर्न ज़ोनल काउंसिल (EZC) की मीटिंग में भाग लेने गए थे, जिसकी अगुवाई गृह मंत्री ही करते हैं. साथ में बिहार के मुख्यमंत्री नितीश कुमार भी मौजूद हैं.

रिपोर्ट में नवीन पटनायक के ऑफ़िशियल ट्विटर हैंडल का ट्वीट भी लगा है जिसे 28 फ़रवरी को पोस्ट किया था. ट्वीट में केन्द्रीय मंत्री धर्मेन्द्र प्रधान को भी टैग किया गया है जो ममता बनर्जी के पीछे नज़र आ रहे हैं.

Such a pleasure having the company of Union Home Minister @AmitShah ji, my colleague CMs, @MamataOfficial, @NitishKumar ji & Union Minister @dpradhanbjp ji at Naveen Niwas. Had a wonderfully interactive time over some home cooked #Odia delicacies. pic.twitter.com/tmhfsJnDq2

— Naveen Patnaik (@Naveen_Odisha) February 28, 2020