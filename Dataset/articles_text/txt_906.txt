14 जून को अभिनेता सुशांत सिंह राजपूत की आत्महत्या की ख़बर ने पूरे देश को सदमा लगा. इस ख़बर के बाद सोशल मीडिया में अभिनेताओं, पत्रकारों, राजनेताओं और चाहनेवालों ने शोक संदेश शेयर किये. सुशांत सिंह राजपूत ने बॉलीवुड में फ़िल्म ‘काइ पो छे’ से डेब्यू किया था. अपनी पहली फ़िल्म के सफ़ल होने के बाद सुशांत सिंह राजपूत ने और भी कई बढ़िया फ़िल्में इंडस्ट्री को दी हैं जिसमें क्रिकेटर महेंद्र सिंह धोनी की बायोपिक भी शामिल है.

इस घटना के चलते सोशल मीडिया में कांग्रेस पार्टी के सांसद राहुल गांधी के एक ट्वीट का स्क्रीनशॉट वायरल हो रहा है. इस स्क्रीनशॉट में राहुल गांधी की ओर से सुशांत सिंह राजपूत की मौत पर लिखा गया एक शोक संदेश दिख रहा है. ट्वीट में राहुल गांधी ने सुशांत सिंह राजपूत को बतौर क्रिकेटर संबोधित किया है. ट्वीट के स्क्रीनशॉट में लिखा है – “I am sorry to hear about the passing of #SushantSinghRajput. A young & talented Cricketer, gone too soon. My condolences to his family, friends & fans across the world.”

(अनुवाद – “मुझे #SushantSinghRajput की मौत के बारे में सुनकर काफ़ी अफ़सोस हुआ है. एक युवा और प्रतिभावान क्रिकेटर बहुत जल्दी विदा हो गया. मेरी संवेदनाए उनके परिवार, दोस्तों और चहनेवालों के साथ हैं.”)

फ़ेसबुक और ट्विटर पर कई यूज़र्स ने गांधी के ट्वीट के स्क्रीनशॉट पर यकीन करते हुए उनपर निशाना साधा है और उनके सामान्य ज्ञान पर सवाल उठाए हैं.

ट्विटर यूज़र @darshtiti ने गांधी के ट्वीट का स्क्रीनशॉट शेयर करते हुए लिखा, “आप सब को अपने पप्पू को जनरल नॉलेज पढ़ाना चाहिए.” (ट्वीट का आर्काइव लिंक) इसी तरह ट्विटर यूज़र @BLDY_HYPOCRITES ने “वाह रे पप्पू” लिखते हुए ये स्क्रीनशॉट शेयर किया है. (ट्वीट का आर्काइव लिंक)

फ़ैक्ट-चेक

इस ट्वीट के स्क्रीनशॉट की सच्चाई जानने के लिए हमने राहुल गांधी की ट्विटर टाइमलाइन को खंगाला. ऐक्टर सुशांत सिंह राजपूत की मौत की घटना पर राहुल गांधी ने 14 जून 2020 को शाम साढ़े 7 बजे एक ट्वीट किया था. अपने ट्वीट में गांधी ने लिखा, “I am sorry to hear about the passing of #SushantSinghRajput. A young & talented actor, gone too soon. My condolences to his family, friends & fans across the world (anuvad – मुझे #SushantSinghRajput की मौत के बारे में सुनकर काफ़ी अफ़सोस हुआ है. एक युवा और प्रतिभावान ऐक्टर बहुत जल्दी विदा हो गया. मेरी संवेदनाए उनके परिवार, दोस्तों और चहनेवालों के साथ हैं.)”

I am sorry to hear about the passing of #SushantSinghRajput. A young & talented actor, gone too soon. My condolences to his family, friends & fans across the world. — Rahul Gandhi (@RahulGandhi) June 14, 2020

आगे हमने वायरल ट्वीट के स्क्रीनशॉट और राहुल गांधी की टाइमलाइन पर मिले ट्वीट की तुलना की. दोनों ट्वीट में तारीख और समय, दोनों एक समान हैं. दोनों ट्वीट में सभी शब्द एक समान है सिवाय एक शब्द को छोड़ कर. वायरल ट्वीट में ‘क्रिकेटर’ शब्द लिखा हुआ है जबकि राहुल गांधी के टाइमलाइन पर मिले ट्वीट में ‘ऐक्टर’ शब्द लिखा हुआ.

इस तरह एक बात तो साफ़ हो जाती है कि राहुल गांधी के ट्वीट को एडिट कर ‘ऐक्टर’ शब्द की जगह ‘क्रिकेटर’ शब्द लिखा गया. ये पहली बार नहीं है जब राहुल गांधी के ट्वीट के स्क्रीनशॉट को एडिट कर सोशल मीडिया में उनपर निशाना साधने के लिए शेयर किया गया हो. पहले भी कई बार ऑल्ट न्यूज़ ऐसे ट्वीट के स्क्रीनशॉट की जांच कर चुका है.

डोनेट करें!

सत्ता को आईना दिखाने वाली पत्रकारिता का कॉरपोरेट और राजनीति, दोनों के नियंत्रण से मुक्त होना बुनियादी ज़रूरत है. और ये तभी संभव है जब जनता ऐसी पत्रकारिता का हर मोड़ पर साथ दे. फ़ेक न्यूज़ और ग़लत जानकारियों के खिलाफ़ इस लड़ाई में हमारी मदद करें. नीचे दिए गए बटन पर क्लिक कर ऑल्ट न्यूज़ को डोनेट करें. बैंक ट्रांसफ़र / चेक / DD के माध्यम से डोनेट करने सम्बंधित जानकारी के लिए यहां क्लिक करें.