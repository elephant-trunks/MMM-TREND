कई मीडिया संगठन जैसे कि ज़ी न्यूज़, नवभारत टाइम्स, पत्रिका, पंजाब केसरी ने एक वायरल वीडियो पर समाचार रिपोर्ट प्रकाशित की है, जिसमें बताया गया है कि महिला फ़ोन पर बिजी थी और अपने बच्चे को ऑटो में भूल गई। वीडियो में एक महिला फ़ोन पर बात करते हुए सड़क पर जा रही है, पीछे से एक व्यक्ति उन्हें आवाज़ दे रहा है कि,“अरे मैडम, ओ रुको,अरे बुलाओ उनको”, इस व्यक्ति के गोद में एक बच्चा भी है। इसके बाद वह महिला दौड़ कर आती है और अपने बच्चे को ले लेती है।

इस वीडियो को एबीपी न्यूज़ चैनल ने भी अपने कार्यक्रम “वायरल ख़बर” में प्रसारित किया था।

ज़ी न्यूज़ ने खबर की शुरुआत में लिखा है, “आजकल लोग फोन पर इतना बिजी हैं कि उनकी जिंदगी फोन ही बन गई है. फोन के चक्कर में लोग खाना, सोना यहां तक की असल जिंदगी में लोगों से बात करना तक भूल गए हैं. फोन के चक्कर में यह सब करना तो सही है, लेकिन कभी आपने सोचा है कि कोई मां फोन के चक्कर में अपने बच्चे को गाड़ी में ही छोड़ गई? हैरानी की बात नहीं है, यह सच्चाई है।”

सभी मीडिया संगठन ने अपनी रिपोर्ट में अमित नाम के उपयोगकर्ता द्वारा पोस्ट किये गए इस वीडियो का ज़िक्र किया है।

फेसबुक पर भी समान संदेश के साथ यह वीडियो वायरल है –“मोबाइल के चक्कर मे अपने बच्चे को ही भूल गयी”। फेसबुक पर इस वीडियो को सोनीपत ब्रेकिंग न्यूज़ नामक एक पेज ने समान दावे से साझा किया है, जिसे अब तक 42 हज़ार बार देखा गया है।

यह वीडियो समान दावे से ट्विटर और यूट्यूब पर भी वायरल है।

इस वीडियो को ध्यान से देखने पर ही मालूम होता है कि इसके साथ किया गया दावा गलत है। वीडियो में 0.07 मिनट पर बच्चे को लेकर जा रहे व्यक्ति के पीछे भीड़ खड़ी है, और सभी लोग इस घटनाक्रम को देख रहे है। इससे पता चलता है कि यह किसी शूटिंग का वीडियो हो सकता है।

इसके अलावा, ट्विटर पर यूज़र @kyaYaarKashmir ने प्रसारित किये गए वीडियो के कमेंट में इसी घटनाक्रम का एक अन्य विडियो ट्वीट किया। इस वीडियो में दिख रहे व्यक्ति के सामने कैमरा साफ तौर पर देखा जा सकता है।

हमने पाया कि, हेतल ओझा नाम की एक उपयोगकर्ता ने @Amit_smiling की पोस्ट पर कमेंट करते हुए इसे फिल्म की शूटिंग बताया है। इसके साथ उन्होंने यह भी बताया कि वीडियो में दिख रहा व्यक्ति गुजराती अभिनेता है और इन्हें कई बार पारिवारिक धारावाहिक “तारक मेहता का उल्टा चश्मा” में भी देखा गया है।

This man is an actor. Famous in gujarati theatres and also seen in Taarak mehta ka ooltah chashma many times. This must be some scene frm a tv/film.

— Hetal Oza (@hetal007_oza) August 23, 2019