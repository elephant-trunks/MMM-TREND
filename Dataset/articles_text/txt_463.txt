3 अप्रैल को छत्तीसगढ़ के बीजापुर में नक्सलियों से हुई मुठभेड़ में 22 जवान शहीद हो गए. रिपोर्ट्स के मुताबिक ये एक सुनियोजित हमला था और करीब 400 नक्सलियों ने जवानों को 3 तरफ़ से घेरकर उनपर गोलियां चलाई और बम से भी हमला किया. हमले में 31 जवान घायल हुए जिनका इलाज चल रहा है.

इसके बाद छत्तीसगढ़ यूथ कांग्रेस ने एक अख़बार के एक हिस्से की तस्वीर शेयर की जिसमें इस घटना की ख़बर है. साथ ही लिखा है कि इस हमले के बाद भाजपा नेता समेत दो लोगों की गिरफ़्तारी की गयी है. ख़बर में लिखा है, “उधर, पूर्व विधायक धनीराम पुजारी के बेटे व भाजपा की दंतेवाड़ा जिला इसकी के उपाध्यक्ष जगत पुजारी का नक्सली कनेक्शन सामने आया है. नक्सलियों को ट्रैक्टर मुहैया करने के आरोप में जगत के अलावा एक अन्य आरोपी को भी गिरफ्तार किया गया…”

ये तस्वीर शेयर करते हुए कैप्शन दिया गया, “अर्बन नक्सलियों की पहचान हो गई… देख लो भाजपा का असली राष्ट्रवाद…” इसके साथ ही यूथ कांग्रेस ने एक अन्य ख़बर की तस्वीर भी शेयर की जिसमें लिखा है, “नक्सलियों का शहरी नेटवर्क फूटा… भाजपा जिला उपाध्यक्ष 10 साल से कर रहा था समान सप्लाई?” (आर्काइव लिंक)

इसे यूज़र अजितेश बंसल ने भी शेयर किया और लिखा, “लोकसभा चुनाव था पुलवामा हुआ… बिहार का चुनाव था गलवान हुआ… अभी फिर चुनाव के समय में छत्तीसगढ़ हो गया…”

ये दावा फ़ेसबुक यूज़र्स भी शेयर कर रहे हैं

ऐसा ही दावा करते हुए IBC24 ब्रॉडकास्ट का एक वीडियो क्लिप भी शेयर किया जा रहा है. इस रिपोर्ट में बताया गया है कि BJP ज़िला उपाध्यक्ष जगत पुजारी को पुलिस ने नक्सलियों की मदद करने के आरोप में गिरफ़्तार कर लिया है.

एक फ़ेसबुक पेज ने इसे पंजाबी कैप्शन के साथ पोस्ट किया है जिसे इस आर्टिकल के लिखे जाने तक 11 हज़ार बार शेयर किया जा चुका है. मेसेज है, “बीजेपी ਬੀਜੇਪੀ ਦੀ ਮੱਦਦ ਨਾਲ ਹੋਇਆ ਨਕਸਲੀ ਹਮਲਾ ਜਿਸ ਵਿੱਚ ਕਈ ਜਵਾਨ ਸ਼ਹੀਦ ਹੋ ਗਏ ਤੇ ਕਈ ਜਖਮੀ.”

वायरल हो रही तस्वीर में छपी जवानों की तस्वीर का कैप्शन है, ‘नवभारत न्यूज़ नेटवर्क’. इससे हिंट लेते हुए हमने नवभारत ई-पेपर सर्च किया. हमें ये epaper.enavabharat.com पर 5 अप्रैल, 2020 के ई-पेपर खोजने पर मिली. ये इसका फ्रंट पेज है और वायरल तस्वीर जैसा हुबहू लेआउट है. लेकिन इस ई-पेपर में भाजपा नेता के गिरफ़्तारी की बात नहीं लिखी. बल्कि ओरिजिनल पेपर में लिखा है, “2,059 जवान थे हिडमा की तलाश में.” हेडिंग के नीचे खबर भी जवानों के हालिया ऑपरेशन के बारे में और न कि भाजपा नेता की गिरफ़्तारी के बारे में.

यानी साफ़ है कि इसके ही लेआउट पर पुरानी घटना की ख़बर मॉर्फ़ करके लगायी गयी. नीचे वायरल तस्वीर और ओरिजिनल न्यूज़ के स्क्रीनशॉट की तुलना देख सकते हैं.

हमने वायरल तस्वीर में लिखी खबर से हिंट लेते हुए कीवर्ड सर्च किया तो मालूम चला कि ये वाकया पिछले साल का है. दैनिक जागरण की 14 जून, 2020 की इस रिपोर्ट के मुताबिक, भाजपा नेता जगत पुजारी को नक्सलियों को ट्रैक्टर सप्लाई करते हुए पकड़ा गया था. जगत दंतेवाड़ा ज़िला के भाजपा के उपाध्यक्ष और चित्रकोट सीट से पूर्व भाजपा विधायक दिवंगत धनीराम पुजारी के बेटे हैं.

इसके बारे में ANI ने ट्वीट कर जानकारी दी थी और ये भी बताया था कि जगत पुजारी 10 सालों से नक्सलियों को सामग्री मुहैया करवा रहे थे.

On further investigation, it was found that Jagat Pujari (BJP leader) was supplying goods to naxals since last 10 yrs. He used to meet them regularly&supplied goods to them with the help of villagers. Jagat Pujari&a naxal arrested: Abhishek Pallav,SP Dantewada.#Chhattisgarh (2/2) pic.twitter.com/QwD6egJs79

— ANI (@ANI) June 14, 2020