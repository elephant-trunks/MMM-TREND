केंद्रीय मंत्री रविशंकर प्रसाद ने 14 मार्च को भाजपा मुख्यालय में एक प्रेस कांफ्रेंस को संबोधित किया। बालाकोट हवाई हमले के बाद सरकार का समर्थन नहीं करने का कांग्रेस अध्यक्ष राहुल गांधी पर आरोप लगाते हुए, कानून मंत्री ने कहा कि मीडिया चैनलों ने भारतीय वायुसेना की बदले की सफल कार्रवाई के पर्याप्त सबूत उपलब्ध कराए हैं। जब वे एक कथित वीडियो का हवाला दे रहे थे, जिसमें पाकिस्तानी खुद से 200 लोगों के मारे जाने को स्वीकारते हैं, तब उन्होंने कहा, “भाजपा को टेलीविजन चैनलों पर गर्व है”। उनके संबोधन वाले वीडियो के 13:30वें मिनट पर केंद्रीय मंत्री के इस कथन को सुना जा सकता है, “मैंने एक वीडियो को सुना और देखा, जिसमें पाकिस्तानी सैन्यकर्मी उन लोगों को सांत्वना दे रहे हैं जो रो रहे थे।”

उनके संबोधन का पूरा लिप्यंतरण यहां देखा जा सकता है– “…राहुल गाँधी जी आपको क्या हो गया है?आप सिर्फ दो दिन सरकार के साथ खड़े रहे, दो दिन। बाद में आपने एयर स्ट्राइक पर सवाल उठाये, फिर आपके नेता सबूत मांग रहे थे तो आप सबूत पर भी खामोश रहे मतलब आप भी उनके स्वर में स्वर मिला रहे है। तीसरा, इतना एविडेंस आज पब्लिक डोमेन में है और आज मैं पार्टी के मन से टीवी चैनल्स का अभिनन्दन करना चाहता हूँ। उन्होंने देश के सामने पुरे एविडेंस को रखा है, वी आर वैरी प्राउड ऑफ़ आल टेलीविज़न चैनल्स। अब हमे तो ये भी सुनने में आया है, देखा हमने की चल रहा है एक वीडियो जिसममें पाकिस्तान के ही लोगो ने दिखाया है की किस तरह से 200 लोग मरे है, रो रहे है और पाकिस्तान के सेना के प्रधान उनको कंसोल करने की कोशिश कर रहे है।”

वह कथित वीडियो जिसके बारे में केंद्रीय मंत्री बात कर रहे थे, बालाकोट से संबंधित नहीं है। सोशल मीडिया में प्रसारित और इसके बाद मुख्यधारा मीडिया से लोकप्रिय हुई यह भ्रामक सूचना, ऑल्ट न्यूज़ द्वारा खारिज की गई थी, जो यहाँ पढ़ी जा सकती है।

कई मीडिया संगठनों ने एक वीडियो पोस्ट किया, जिसे अमरीका में रहने वाले गिलगित के कार्यकर्ता द्वारा शेयर किया गया था और जिसके बारे में उनका दावा था कि यह पाकिस्तानी सेनाधिकारी द्वारा 200 आतंकवादियों के मारे जाने को स्वीकार करने का प्रतिनिधित्व करता है। विडंबनापूर्वक, उस कार्यकर्ता ने ANI को यह भी कहा था कि वह वीडियो की प्रामाणिकता की पुष्टि नहीं करते हैं।

#Pakistan military officer admits to “martyrdom” of more than 200 militants during Indian strike on #Balakot. Calls the terrorists Mujahid who receive special favors/ sustenance from Allah as they fight to support PAK government [against enemies]. Vows to support families pic.twitter.com/yzcCgCEbmu

— #SengeSering ས།ཚ། (@SengeHSering) March 13, 2019